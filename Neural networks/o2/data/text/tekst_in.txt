Rideg Sándor
Indul a bakterház
Nemhiába, hogy még csak kamasz vagyok, de nem is sikerült még nekem soha semmi. Kivéve ezt a
könyvet. Pedig olyan szomorú és fura dolgok történtek velem, hogy ne tovább!
Beszélték felőlem az emberek, hogy csudagyerek vagyok, meg hogy bár akasztottak volna föl kétnapos
koromban, mert nem lesz belőlem becsületes ember se így, se úgy.
Anyámnak meg egyenesen azt javasolták, hogy tekerje ki a nyakam inkább előbb, mint utóbb. Ha levelet
kaptam volna, így címezték volna meg számomra az atrecot: "A szépreményű Bendegúznak a Feketesas
uccába, saját keze közé."
Anyám az ég szerelmére kért, hogy javuljak meg jószántamból, vagy ha nem, hát így is, úgy is elvisz
engem az ördög. Mondtam anyámnak, hogy amint lehet, rögtön megjavulok. De hát faluhelyen ez se megy
olyan gyorsan.
Aztán, amikor már félig-meddig megjavultam, jött panaszra Varga Pista, a költő. Ez a vén gazember meg
erőnek erejével azt állította, hogy én minden este odaállok az ablaka alá, ahol a falubeliek csizmáit foltozta, és
beveretem vele a saját üvegablakát kaptafával, ráöltögetem a nyelvem, őrá, aki az egész megyében
leghíresebb csizmadia, holott egyetlen szavába kerülne az urak előtt, és engem becsuknának a dutyiba...
Ilyen csekélységen múlt az életem, mert a rabságot ki nem bírnám, annyi szent.
Anyám nagyjából megint csak fölpofozott, és azt mondta:
- Javulj meg, Bendegúz, amíg szépen vagy, mert meglátod, előbb-utóbb elvisz téged az ördög...
Miután a tél elmúlt, anyámnak kezdett igaza lenni. Ez meg úgy történt, hogy egy este, amikor
hazamentem, a csépai kupecet találtam ülve az asztalnál, ahol rendes körülmények között én szoktam ülni,
mivel én vagyok családunk dísze, virága, mint ezt mondani is szokták a szomszédok.
Anyám rám mutatott, és ezt mondta a kupecnek:
- Ez az a fiam! Azt hiszem, megfelel tehénpásztornak. .
Igen haragudtam anyámra, hogy csak ilyen alacsony hivatalra tart alkalmasnak. Minden álmom azt volt,
hogy kutyapecér leszek vagy végrehajtó, és csendőrökkel kísérgettetem magam végig a falun, gubaszivart
szívok, egyszóval : úr leszek, de nagy... Mondom, csalódással kezdődött az életem. A kupec felállt az
asztaltól, és felém biccentett. Aszongya nekem :
- Szerbusz, Jóska !....
Nézem a kupec lábát, az egyik éppen fél kapanyéllel volt rövidebb a másiknál. A lábfeje piszoktól
feketéllett.
- Ejnye - mondok -, de fura szerzet! És még aszongya nekem, hogy Jóska, holott én Bendegúz vagyok.
(Két nappal ezelőtt olvastam a Vöröskabátos ördögöt, akinek szintén rövidebb volt az egyik lába a másiknál.)
Mi ez? - mondom magamban -, csak nem maga az ördög gyött el értem személyesen?....
- Bizony aggódva vizsgáltam a kupec egyik lábát, amelyik kétségbeejtően hasonlított a lópatához.
A kupec anyámhoz beszélt:
-Igen jó lóbőrnek látszik ez a gyerek. Még máma elviszem...
Szó, ami szó, igen nehezemre esett, hogy anyám, akiben mindig bíztam, nem öntötte szemközt a kupecet
avval a fazék forró vízzel, amely a tűzhelyen főtt legalább dél óta. Ki is mentem a konyhába támaszkodni.
Anyám utánam jött, és vigasztalt:
- Ördög? A fenét ördög! Gyere csak, beszélj vele, majd meglátod, milyen jó ember. Az egyik lába
nyomorék. Dehogy van azon patkó. .
Bementünk együtt a szobába. A kupec a szoba közepén nyújtogatta rövidebb lábát. Gyorsan odaültem a
helyemre. A kupec üljön a padkára, vagy ahová akar. Az én helyemre nem ül, erről jótállok. Csúnya
verekedést rendezek itt, ha hozzám nyúl ez a patás ördög.
A kupec nyerítve beszélt anyám felé:
- Én pöngő árát szoktam enni, de csak hatosokkal fizetek érte, nyihi, nyaú, hi, hi, hi, haj, haj !....
Még azt merte mondani anyám, hogy jó ember ez a patás.
A kupec felém kapkodott hosszú körmeivel, és meg akart simogatni.
- Ne nyúljon hozzám - mondok -, mert ütök ám hirtelen. Engem ne karmolásszon össze!
A kupec erre elkezdett tiszta szívből nyeríteni :
-Ha oda lesz a nyáron, majd megtanulja a gyerek a kutyafittye emberséget, nyihí, nyaú!...
- Legyen nyugodt - mondom -, ha én eccer elkezdek nyeríteni, sokkal szebben csinálom, mint maga...
nyihí, nyaú, nyihí!...
Így esett meg, hogy anyám szájon tenyerelt. A képem csupa latyak lett, merthogy ritkán fújom ki az
orromat, mivel nem szeretem az ízléstelenséget. Ilyen pofont még apám sem adott, bár nem panasznak
mondom, de én mindennap megkaptam a porcióm. Most föllázadtam a pofontól, vagyis lefeküdtem a padlóra.
Miért is nem halok meg inkább, ha én nem, akkor hát ez a ronda patás, miért nem akasztja föl magát. Igaz,
hogy sötét van, de kivételesen fölvezetném a padlásra, zsineget is adnék a nyomorultnak. így keseregtem a
földön heverészve. A kalapom messzire repült, és nem volt kedvem már utánanyújtózkodni. Anyám
föl akart emelni, de visszaestem. A kupec is odabicegett, nagyokat szítt a tülökforma vastag orrából. Erre
megerősödtem. Visszaültem az asztal mellett való helyemre.
-Nem kell még elmenned - vigasztalt anyám -, ráérsz holnap is. Ugye, Tappancs úr, nem sietős a dolog?
-Én rögtön el akarok menni - mondtam.
Úgy gondoltam, hogy ilyen rossz anya nem érdemli meg, hogy olyan jó fia legyen, amilyen én vagyok.
- Nagyon jó helyre viszlek - magyarázott a patás -, olyan dolgod lesz, mint őfelségének, nem köll tenned
semmit, a sült pulyka csapatosan röpül a levegőbe, eltátod a szád, azt kapod be, amelyiket akarod. Osztán
milyen jó levegő van arrafelé! A halottak is föl szoktak támadni tűle.
Én nem szoktam minden hülyeséget elhinni, meg is mondtam a patásnak. De ő, hogy igenis, ő látott,
vagyis hallott ilyen dolgokat.
- Azt ne higgye - mondom -, hogy én olyan ijedős vagyok - és csak röhögött a patás.
Aszongya:
- Tudom én, hogy te derék gyerek vagy, éppen azért akarlak elvinni. Nem magamnak köllesz, ne féjj!
Ámbár rám férne a segítség, én inkább megiszom, ha fölös pízem van. Megmondom nyíltan, nem csinálok
titkot belőle.
Hogy a patás ivott-e vagy se, ebből nehezen lehetett volna titkot csinálni, mert az orra olyan lila-fekete
volt, mint a tajtékpipa. A lópataforma lába nem mutatta, de az orra világosan elárulta, hogy mégiscsak
emberrel van dolgom.
Kezdtem belenyugodni, hogy vele megyek.
- Még majd áldani fogsz engem, amiért ilyen jó helyre szereztelek. Sokan hálálkodtak má nekem !...
Csakugyan áldottam a kupecot. Arra gondoltam, hogy mennykő égetné meg levelestől, ágastól, ahogy a
botjára támaszkodik. Miatta lett hűtlen hozzám az anyám!
Apám bicskáját elcsentem a fiókból, mert nem lehet tudni semmit, hátha az ördög jött el értem ember
képében. Csak azt csudáltam, hogy ha csakugyan az ördög, miért nem tett bele a tarisznyájába, ha már
ennyire pokolra szántam magamat. Most már biztosan tudtam, hogy vele megyek. Nem vonhatom vissza a
szavam. Még azt gondolhatná ez a felemás ember, hogy félek.
Az ördögember lecsattantotta hüvelykujjával a pipakupakot, jóéccakát mondott, így hát én is elbúcsúztam
az anyámtól. Azt mondtam az anyámnak :
- Ne sirasson, édesanyám, ha meghalok. .
A hideg éccakába egymás mellett mendegéltünk szépen a patással. Az utcán szégyenkezve pislogtak a
petróleumlámpák, talán éppen énmiattam, hogy ilyen furcsa társaságba keveredtem. A kutyák meg
végigugattak a faluban amerre csak mentünk. Nekem már ez is túlságosan gyanúsnak látszott. Mit szépítsem
a dolgot: a hideg futkározni kezdett a lábam szárán.
-Milyen piszok hely ez a falu! - mérgelődött a patás. - Te nem érzel valami szagot? Azok az átkozott
kutyák is hogy ugatnak. Éppen most szedtem ráncba a számokat a fejemben, hát nem összezavarták! Teljesen
meg vagyok zavarodva! Úgy érzem, legyek donganak a fejemben.
Kocsma előtt haladtunk, belülről cincogás, dalolás hallatszott :
- Pedig ilyenkor köll számolnom, mikor józan vagyok. Ha elkezdek inni, úgyse telik ilyesmire idő. Innák én
most is - beszélt a patás, -, de ide be nem teszem többet a lábam. Nagyon megsértett valaki. Akár hiszed,
Bendegúz, akár nem megfogtak, oszt részeg fejjel leeresztettek a kútba kötélen - éccakának idején. Ennek a
kódusa vagyok én. Úgy éjféltájban tértem magamhó odalent. A két lábam belecsüngött a vízbe, az egyik
csizmám meg teljesen odaveszett. Sokáig törtem a fejem, hogy hun lehetek, mert meg vótam kötözve, oszt
alulról sütött szemembe a hódvilág, de nem tudtam kitaláni sehogy. Ó, te égbe kajdászó szent Péter! Egy
éccaka alatt teljesen megőszültem. Oszt, hogy a lábam már igen fázott a vízbe, elkezdtem kurjászni. Gyüttek
aztán éppen elegen. Majd leégett a pofámról a bőr. Ilyen szégyent az egész falu előtt! Rögtön jelentettem a
csendőröknek, de azok is csak röhögtek rajtam. Sehol a világon nem pártolják az igaz embert... A gyerekek
rám kajdásznak, hogy jó vót-e a sajt... A kórság tudja, milyen a sajt. Én igen csak a pöctúrót szeretem meg a
lepényt, tavasszal, mikó bornya van a tehénnek. Hát tudom én, hogy mér kajdásznak? De hát csak törje őket
a rossz, igazán nem akasztom fel magamat miattuk. Száraggyon el a nyelvük, mint a csizmám talpa.
- Meg mernék rá eskünnyi a csantavéri betlehemjászol előtt, hogy ennek is a menyecske az oka, akit el
akartam vennyi, hogy ütne bele a faménkű. Ha nem vónék iparosember, majd a füle közé vernék a
kupecbottal, de hát én sokkal finomabb ember vagyok. De csak azt tunnám, hogy mér hagyott el? No, majd
kitalálom. Ki szoktam én találni mindent, ha józan vagyok. Majd hónap, a csütörtökin nyerek ötven pöngőt.
Az is lehet, hogy a dupláját nyerem. Meg aztán terajtad is keresek két pöngőt - így a patás.
-Hát maga emberrel is kereskedik? - kérdeztem a patást.
-Á, fenéket. Csak úgy mellékesen, ha valaki szól valamit, hát én tudok mindent. Még az égben is vannak
ismerőseim. Ha neked nem teccik a szógálat, elszöksz nyugodt lílekkel, de a fejed se fájjon! Harmadnapra
újra elszegődtetlek éppen a szomszédba, hogy mérgelőggyön az a kutya bakter. Legyél nyugodt, míg engem
lácc, a kilátásaid szépek lesznek...
Kiértünk a faluból, és egy réten kellett keresztülmennünk. Itt olyan sötét volt, mint éccaka a csizmaszárba,
vagy még annál is sötétebb.
-Látod azt a kis világosságot? - kérdezte a patás. - Oda megyünk. Ott vannak bekötve a lovaim. - És
csakugyan volt valahol a sötétbe szórva egy pici fényesség, alig lehetett észrevenni.
Én már se láttam, se hallottam, annyira fázott a lábam. Legszívesebben elbőgtem volna magamat. Sokára
aztán ez is elmúlt. Úgy jártam a deres fűben, hogy se hideget, se meleget nem éreztem.
A patás is emelgetni kezdte a lábát.
- Lefagy a lábam! - nyöszörgött felém. Félreállt az út szélére, és meleg vizet eresztett a lábára. Ettől
kezdett csak igazán fázni a lába.
Akkorákat horkantott, mintha lóvá akart volna változni, a fülei, úgy láttam, máris akkorára nőttek, mint
valami öszvérnek.
-Neked nem fázik a lábod? - kérdezte.
- Hogy gondolhat ilyent - mondom -, nem olyan családból való vagyok én! Eszibe se jusson ilyesmi.
A tanya, ahol a világosság látszott, sehogy se akart közel kerülni, inkább egyre távolabbról hunyorgott. A
patás nagyokat dobbantott. Én meg örültem, hogy majd lefagy a lába. Úgy gondoltam, hogy itt hagyom a
réten, és anyámnak elmondom, hogy a jóember útközben elpusztult. Ebben aztán keservesen csalódtam. Alig
tudtam utána megvigasztalódni.
A tanya előtt kijelentette emberem, hogy egyátajjában nem fázik a lába. Ilyen az én balszerencsém !
Lompos kutyák szaladtak elénk a tanyából, és a patás közéjük vágta a kupecbotot.
Az ajtó előtt koromfekete macska púposította a hátát, szakasztott olyan volt, mint a száz esztendős
jövendőmondó macskája a csízióba.
A patás az ajtóhoz bicegett. A kopogtatásunkra egy piros papucsos néni nyitott ajtót. Olyan széles volt,
mint a ház eleje. Máskülönben meg igen tetszett nekem ez az asszony. Először hozzám beszélt:
- Hogy hínak? - kérdezte.
- Bendegúz vagyok a Feketesas utcából. Azt hiszem, teccett hallani felőlem. Egyszer benne volt a nevem
az újságba.
A konyhából a szobába mentünk. Volt itt két ágy, egy asztal, székek, banyakemence, mestergerenda meg
egy öreg, gazdaforma parasztember. A falon zöld tányérok lógtak madzagon.
-Azt hittük, mán nem is gyün - szólt a gazda.
-Egy kis beszédem vót a faluban - intett felém a patás. - Ezt a gyereket viszem a Szabó bakternak. Igen
nagy gazember őkelme, minélfogva az anyja odaaggya a bakterhoz egy kis emberséget tanulni...
A banyakemence mellett hosszú padka nyújtózott, ráültem, és a hátam nekivetettem a meleg kemencének.
A papucsos néni tányérokat rakott az asztalra, majd egy terebélyes öregasszony csoszogott be a szobába, és
elkezdődött a vacsora.
Egyre-másra enni kezdek valamennyien.
A vénasszony állán lefolyt a zsír, és engem kínálni kezdett:
-Nem vagy éhes, gyerek? Szívesen adok!
-Nagyon jóllaktam - mondom - olyan a hasam, mint a dob. Ehün van ni! Pedig hát csakugyan éhes voltam.
A papucsos néni is felém nézett.
-Érdekes kölyöknek látszik, akárki fia.
Aszongya a patás:
-Ühüm, ühüm! - aztán falt, mint a veszedelem. Amint láttam, jóval többet evett, mint forint árát. Végül egy
falat szerencsésen megakadt a torkán.
No - mondom -, most csámcsogj, ha tudsz.
Fuldoklott rendesen. Öklendezett, kékült, zöldült, a szeme is nekiiramodott kifelé. Ahogy az öregasszony
észrevette, hogy a patás végveszedelemben van, elővett a fiókból egy fakanalat, és azt duggatta a patás
torkába. A gazda meg a nyakát akarta kicsavarni mindenáron.
Most megdöglesz, kutya! - mondom. Erre a papucsos asszony úgy nyakon tenyerelte a patást, hogy
elterült a földön, mint egy jókora béka. De a gazda ott is csak a patás torkát markolászta, ahelyett hogy
nyomban agyoncsapta vóna. Mondom - segítek, ha lehet, én is ütök egyet-kettőt ezen a randa patáson.
Gyorsan kirántottam az ágy alól a gazda csizmáját. Ekkor szakadt rám az életem legnagyobb csalódása. A
patás felült a földön, és olyan nyomorúságosan vartyogott, hogy megijedtem tűle.
-Ő, jaj, nyihí, nyahú, haj, haj! Akkora hús vót, mint az öklöm, itt ül a vége az ádámcsutkámon...
Megitatták a randát borral. Én meg visszaültem a padkára, igen szomorúan.
-Ez a bor nagyon jó - mondta a patás-, ez nem akad meg a gégámon. Áldott jó bor ez, olyan, akár az
anyatej. Ha anyámnak ilyen teje lett vóna, én még máma is szopnék, aszondom.
Megitta a bort, aztán odatápászkodott az asztal mellé. A papucsos asszony jó szagú kalácsot hozott be.
Úgy folyt érte a nyálam, mint a veszett kutyának. Már ettem volna szívesen is, de senki sem kínált.
A patás, miután jóllakott, kivette a bugyellárisát, és a hatosok között kezdett turkálni, a gazda pedig
aszonta:
-Majd beszámítom a kosztot az istállópénzbe! Nem szeretem a filléreskedést. Tizenöt pengő lesz egy
hétre, ha sokallja, avval se törődök.
A patás kivett egy kékhasú bankót, a gazda elvette tőle, és zsebre tette.
- Helybe vagyunk - mondta.
- Hát jóllaktam Isten igazába - beszélt a patás. - Nem ettem ilyen jóízűt, mióta a köldökömet elkötötték.
Úgy jóllaktam, mint az ártánydisznó ősszel.
Én a kalácsot néztem, hogy hová teszik el, mert ha itt kell aludnom ebben a házban, csak megeszem én azt
reggelig... Így gondolkozok, s eccer csak a patás rám kiált:
- Gyere, megyünk aludni!
Keresztülmentünk az udvaron, hátra az istállóba. A szénatartóban vackoltam helyet magamnak. A patás
meg fölmászott a padláslyukon. Szerettem volna aludni, de a lovak egész éjjel rugdalóztak, nyihároztak. Nem
szomorú, hogy még aludni se tudok? A fejem alatt a szalmában szintén egerek cincogtak. Nem is tudom,
hogyan sikerült elaludnom.
Éppen egy percig alhattam, amikor a kupec rángatni kezdett.
-Kelj föl, te csipagyáros, három óra van.
Párszor a szalmára visszaestem, amíg végre föltápászkodtam. A patás mérgesen bőgött:
-Mit bámulsz! Fogd a lovakat, oszt vezesd! Erre a vén kancára vigyázz, mert leharapja a fejedet.
Ekkor látom, hogy három csúnya gebe áll előttem. Majdnem hanyatt vágódtam ijedtemben. A gebék
akkorát leheltek rám, csaknem elvitt a szél.
Húzgálni kezdtem a gebéket madzagon, de sehogy se fértek ki hárman az ajtón. Az egyik randa gebe meg
egyenesen a lábamra lépett. Erre szélnek eresztettem valamennyit. A patás nyavalyásan szaggatta a haját,
káromkodott, végül összebicegte a lovait egy csapatba.
-Itt állj, majd én kivezetem, neked csak tartani köll őket!
Nem nekem való mesterség volt ez. A fogaim összeverődtek. Fáztam. A jó ég vegye magához ezt a patást,
mi mindent el nem követett velem. Hazagondoltam. Tegnap besütött a nap a hasamra. Csak most tudtam,
hogy milyen jó keresztbe feküdni az ágyon. Kis híja, hogy tegnap bele nem estem abba az ibrikbe, ami az
ágy alatt szokott lenni. És mi lesz a macskával, ha nem leszek otthon? Legalább ríhatnék egyet, ez a randa
patás biztosan kiröhögne.
A patás nekem négyet, saját magának meg hat lovat kötött egymás mellé, és föllódított az egyik gebe
hátára, ő meg a trágyadombról cihelődött lóhátra.
-Huszár vótam a heteseknél, azér tudok ilyen szépen lovagolni - mondta. Pedig hát csak úgy ült ő a ló
hátán, mint a macska szokott a kemence vállán. De hát nem leszek én vele jó barátságban, csak addig, amíg
kivilágosodik.
Kifordultunk az országútra. A csillagok valamennyien künn pislákoltak az égi világ feketéjében: nagyon
korán lehetett az idő. A patás magyarázott :
- Az a fölső a Fiastyúk!...
Fiastyúk az eszed tokja - gondoltam -, még majd elhitetnéd velem, hogy láttad a tojásait is.
Jobban ismerem a csillagokat, mint aki föl pingálta őket - mondta a patás.
No - gondolom -, meg ilyen tökéletes bolondot se láttam.
Nagy hűhóval hajtotta előre a rokkant gebéket. Az útnak nem volt se vége, se hossza. Kezdtem rosszul
érezni magamat a lóháton, és mikorra feljött a nap, teljesen elnyomorodtam.
- Szétvág ez a büdös gebe...
Leszálltam a földre, mert ugyebár, mégse halhatok meg ilyen végtelenül randa gebén? Azután, hogy
leültem az országút szélére, aszongya a patás:
No, mi az? Mit vakaródzol? Tán megkoszosodtál?
Feltört a lova - mondom -, nem ülök többet a hátára, csupa vér lett a pöndölöm.
- Az nem lehet, Bendegúz! Téged vár a Szabó bakter.
- Mongya meg, hogy hol lakik, elmegyek gyalog. Valamikor majd csak odaérek.
Hosszú alkut kezdtem a kupeccel. Így tudtam meg, hogy hat pengő lesz a negyedévi bérem, amit csak úgy
kaphatok meg, ha Szabó bakter engem fogad meg pásztornak.
- Hat pengő, uram atyám!... Ennyi pénze se apámnak, se anyámnak, de tán még a királynak sincs. - Szó,
ami szó, már markomban éreztem a pénzt. Előbb-utóbb gazdag ember leszek...
- No, menjünk - mondom a patásnak -, annyi pénzért én is kiállok valamit, ha négyfelé vágna a gebe, akkor
is.
Hosszú órák óta mentünk a lógó fülű lovakkal, amikor katasztrófa érte a kupecet. Az egyik gebéje
keresztbe feküdt az országúton, és se kuk, se bakk: minden szó nélkül megdöglött. Láttam én gyászesetet
máskor is, de ilyent a plébános se látott. A döglött ló ránk vicsorította a fogait, úgy nevetett.
A patás csaknem megháborodott a bánattól. Sírt, rítt. Hol az egyik, hol a másik végit nézegette a lónak.
Sírva, ríva csavargatta a döglött ló füleit, farkát, aztán kihúzta a ló nyelvét, és rágcsálni kezdte, mint a macska
szokta a májat. Hogy ne is mongyam: a gyomrom fölkeveredett.
-No - gondolom - ezt se hittem vóna.
Még majd a szemem előtt eszi meg ezt a vacak gebét. Hogy a fene az étvágyát!
Most meg büdösgyufát gyújtogatott a ló orra alá; nyilván föl akarta támasztani a gebét.
Mikor aztán elfogyott a gyufája, köveket emelt fel az út széléről, és azt csapkodta a ló fejére. A lónak
kitört elülről a foga. A szeme behorpadt, de máskülönben meg se moccant. Úgy láttam, rendesen leszámolt
evvel az árnyékvilággal.
A kupec szaggatta a haját meg a két fülit, sírt, rítt, ahogy csak tudott.
Sohse ríjjon kee - mondom -, nem támad föl ez a ló úgy se. Én legalább úgy látom, hogy ez a gebe röhög
rajtunk.
Aszongya a patás, most jutott eszébe, hogy három éve özvegységre jutott, tavaly meg meghótt a fia.
Vígasztaltam, mert igen sajnáltam a lovat.
- Elég rosszkor jutott ilyesmi keenek eszibe - hogy pedig a fia meghótt, ezen egy cseppet se búsuljon, mert
meglehet, hogy ő most épen varnyúfészket szed a másvilágon. Én szintén nagyon szeretek fészket szedegetni.
-Legalább a bőrit lenyúzhatnám - rítt a patás. - Még a bicskám sincs nálam, igaz, hogy azt is ellopták a
pipámmal együtt... Nincs egy bicskád véletlenül, Bendegúz?
-Dehogy van bicskám - mondom néki. Még az hiányzott volna, hogy meggyalázza apám bicskáját. Én majd
csak kiheverem a gyalázatot, ha tehénpásztor leszek, de a bicska az más valami.
A ló olyan szépen feküdt a sárba, hogy egészen megilletődtem. Azt tanácsoltam a kupecnek, hogy gurítsuk
bele az árokba. Nem lopja el senki, aztán amikor erre jár, mindig megnézheti, ha akarja, csak a négy lópatát
vigye magával, mert ez a lónak a legértékesebb része.
Fene megátalkodott ember ez a patás: megint nem hallgatott rám.
-A vecsési határba vagyunk - nyögdécselte -, ha ügyes vagy, félóra alatt eléred a bakterházat, oszt kérsz
egy bicskát vagy kést Szabó baktertul. Ugye, elmégy, testvér! Tudod, testvér, a legdrágább dolog a lóbőr. .
Ha le tudom nyúzni, új lovat veszek az árán, és neked adom a nadrágszíjamat. Indulj, testvér, szaporán
hozd el a bakter bicskáját, mert addig nem tudok innen elmenni egy lépést se. Nem hagyhatom itt a bőrit.
Huszonöt pengő
károm van - így a patás.
Megmagyarázhattam volna neki, hogy hiába nevez testvérnek, tulajdonképpen nem vagyunk ikrek, de
hogy olyan rongyos pofát vágott, nem akartam megszomorítani.
Miután elmagyarázta, merre kell mennem, elindultam, de még vissza se néztem. Gondoltam: akkor lásson
bicskát ez a kupec, mikor én hozok neki, akkor sokáig ott ül a lova mellett.
A baktert csakugyan megtaláltam. Nálánál veszedelmesebb képű embert el se tudok képzelni. Éppen a
tojó-tyúkok hátuljában vájkált a hüvelykujjával, amikor ráköszöntem.
- Hát te vagy az a gyerek? - kérdezte a bakterom. - Kicsit gyenge vagy, de majd a levegőn megerősödsz.
Annyi levegőm van itt, hogy csuda! Mér nem állsz egyenesen, csak nem vagy nyomorék? Olyan pofát vágsz,
mintha most vágtak vóna le az akasztófa köteliről...
- Én túlságosan egészséges vagyok - mondom -, de most kivételesen sokat lovagoltam, holott nem
születtem huszárnak.
- Hát a lókereskedő úr miért nem gyütt veled, gyerek?
-Az egyik lova nagyon megéhezett - mondom -, és most azt legelteti a nyárfák alatt.
A lóhalálról egy szót se szóltam. Hadd várakozzon a patás. Az idejibül kifutja, aztán minek is
szomorítanám el ezt a Szabó baktert.
Aszongya a bakter: - Menny, húzz vizet a teheneknek!
A völgyhajlásban, távolabb a háztól egy kerekeskút volt, a kút mellett három tehén várta a vizet. A hat
pengőre gondoltam, és elindultam vizet húzni.
Már húztam vóna a vizet, de a vödrök sehogy se akartak kiemelkedni. Éhes vótam, és szédültem is egy
kicsit. A bakter látta, hogy nem sikerül a vízhúzásom, odaszaladt hozzám segíteni. Nagy sebesen csavarta
fölfelé a vödröket. Lehajoltam, és együtt ittam a szomjas tehenekkel. Aszongya a bakter:
- De jót iszol! Valami jó ebéded lehetett... - így ez a rusnya bakter nekem. Szerettem volna rögtön
felmondani a szolgálatot, de hogy őszinte legyek, féltem ettől a baktertől, mert rettentően vérszomjas
embernek láccott...
Most elmondom, hogy milyenforma ember ez a bakter.
Hát először is két fót van a kabátján, hátulról, úgyszintén a térgye kalácsa is fótos előlrül. Errül meg
lehetne ismerni akárhol, de még inkább arrul, hogy olyan képe van, mint a haramiának, a bajusza úgy áll, mint
a szilaj bikáé, csak egyik fele verestarka, másik fele meg pogácsaszínű, aztán az egyik lába szárán vékonyabb
a nadrág, a másikon meg vastagabb, a bal lábán pedig egy irgalmatlan nagy parasztbütykő van. A szájába
egyenes szárú pipa szokott lógni, ami egy kicsit panyókára húzza a félpofáját.
A bakter elmagyarázta, hogy merre kell legeltetnem, evvel elkezdődött a nap, ami aztán végleg
szembeállított a bakterházzal...
Legeltetek a vasút mellett szakadásig. Utóbb mind a három tehenet megvertem, és csak nem akart este
lenni, sehogy se. Már éppen arra gondoltam, hogy elindulok hazafelé, amerrül gyöttem, mikor egy domb
mögül a közelembe toppant a bakter. Úgy állt a hátam mögé, észre se vettem. S rögtön elkezdett siránkozni.
Aszongya nekem, hogy igen nagy gödrök vannak a tehenek vékonyába, má pedig úgy köll legeltetni, hogy
a tehenek egészen vastagok legyenek, mintha viselősek vónának. Ezt én sehogy se értettem meg az első
szóra.
A bakter aztán elmagyarázta, hogy kevés fű van a tehenek hasába.
- Most már értem a dolgot - mondom. Arra gondoltam, hogy magam is éhes vagyok. Miért is nem
hallgattam anyámra, mikor azt mondta: ”Tanulj, fiam, pap lesz belűled...” Nem lesz énbelűlem jóravaló halott
se.
Hogy hazahajtottam este a teheneket, az istállóba megfejték őket, és a tejet széjjelöntögették kannákba.
- Most akarsz vacsorázni, vagy ha hazajössz a faluból, mert be köll vinned egy kanna tejet a
patikároséknak.
-Minél előbb enni szeretnék - mondom.
Egész kevés kenyeret és egy csupor tejet kaptam. Le is ültem rögtön a ganédomb mellé falatozni.
Az udvar közepén köcsögfa állt, mellette egy fűrészbak és egy talicska, amiből hiányzott a kerék. A
talicskából egy igen csúnya asszony visítozott rám, olyan csúnya vót, hogy ilyen a kalendáriumba sincs.
Aszongya nekem:
-Ne kérőddz ám órák hosszáig, mint valami tekintetes úr, te nyámnyám! - Hátat fordítottam neki. Úgy
vagyok az ilyen haragos vénasszonyokkal, mint a kutya a kéményseprővel. De a java még hátra volt.
Aszongya a banya :
-Mit tátod a szád, fülesbagoly! Talán süket vagy, te zsivány?!
-Mán mondom - megengeggyen, nénémasszony, nem tátom a számat, hanem egy kicsit nagyothallok,
mivelhogy most éppen eszek...
Teccik látni, milyen szépen mozog a fülem?
Aszongya erre :
- Tán letörne a nyelved, ha aszondanád nekem : ténsasszony.
-Nekem mindegy - mondom -, ha mingyár boldogságos ifiasszonynak hívatja is magát. Hát nem nekem
szaladt valami bottal.
- A városi csibész pofád majd befogod ám, te redves, mer úgy képen nyallak a moslékkeverővel, hogy
eszedbe jut a tisztelet.
- No - mondom -, hun a kabátom, megyek mán hazafelé.
Ekkor történt, hogy majdnem elájultam ijedtemben. A patás ember gyött a bakterommal az istálló mögül.
A patás szomorúan magyarázott, a bakter meg röhögött. Aszongya nekem a bakter: - Mért nem mondtad
meg, hogy mit üzent Miska bácsi?
-Úgy gondoltam - mondom -, hogy nem olyan sürgős a dolog, mert hun van még karácsony?!
A bakter olyant nevetett, hogy elhasalt a köcsögfa mellett. A patás meg elkezdett engem zavarászni az
udvaron. Utánam dobálta a kupecbotot.
Aszongya a bakter, mikor elment a patás:
- Hát Bendegúz, nem hittem vóna, hogy ilyen akasztani való huncut vagy!...
Egy percig arra gondoltam, hogy elmondom őszintén az ügyet ennek a bakternek, aztán úgy véltem, hogy
ez a süket bakter úgyse érti meg, hogy én milyen jó szándékú gyerek vagyok, és csak elijeszteném a háztól,
semmi haszon fejében. Mert tuggya meg ország-világ, hogy én mindig jó szándékú gyerek voltam, csak mire
a végire értem a szándékomnak, esett bele a fene. Itt van erre rögtön egy példa:
Eccer anyámmal veteményeztünk a kertben. Anyám kapával vágta a lyukat, én meg a magot vetettem, és
mikor kikelt, tele lett a kertünk beléndekkel meg csalánnal. Egyszóval: akkora bozót nőtt a kertünkben, hogy
rókát lehetett benne vadászni.
Amíg nem estem bele ilyen csávába, élt bennem a remény, hogy valamikor híres ember leszek, de most a
bakterházzal végérvényesen kelepcébe kerültem. Pedig milyen gyönyörű terveim voltak, ha elgondolom! De
nem akarom most elmondani minden régi tervem, hiszen úgyse érek rá velük foglalkozni, meg minek
keverném össze a mai napot a tegnapival. Van nekem így is elég bajom, alig győzöm elmondani.
Először is mikor idegyöttem a bakterházhoz, az első este is éhesen feküdtem le. Tovább pedig mindennap
igen korán kellett fölkelnem.
Már magam is azon csodálkozom, hogyan van az, hogy még eccer se szöktem el.
Aztán itt vannak a levesek. A levesbe mindenféle vót tegnap is: pertlidarab, csipetke, nadrággomb,
pipakupak meg miegymás... Arra gondoltam, hogy a ténsasszony talán nekem külön főzi ezeket a dolgokat,
mert rettentően haragszik rám. A bakterom az sokkal szerencsésebb, mint én: ő például szarvasbogarat fogott
a sűrűkrumpliba. Elkértem tülle, nekem adta.
- Hunyjuk be a szemünket - mondom a bakternak -, oszt úgy falatozzunk.
Evés közben becsuktam a szemem, de sokáig ezt sem bírtam ki. A kosztom utóbb ott avasodott a napon,
ahová kiöntögettem.
Nem túlozok, ha aszondom, hogy olyan éhes lettem, mint a farkas. Nagyon sok mindent gondoltam, hogy
jóllakhassak. Allandóan a konyha körül sétálgattam. A banya meg eccer a zsírt, máskor a szalonnát kereste
rajtam, seprűvel kergetett délelőtt, délután. Eccer aztán beszöktem a szobába, ahol a tejet hűtöttük, és
megettem vagy húsz köcsögről a tejfölt, a köcsögöket pedig szépen összedöntögettem a vizesdézsába.
A bakterom azt állította, meg én is, hogy a kárt kutya vagy macska okozta. A ténsaszszony, vagyis ahogy
én nevezem, a banya, rám mutogatott. Nagyobb baj ebbül se lett, de az egész bakterház ellen bosszút
fogadtam. Nem is halogattam sokáig a dolgot.
Másnap a hútőszobába hordtam a vizet. Vagy harmadszor fordultam a vödrökkel, mikor a banya belehajolt
a dézsába, hogy megméri a víz mélységit. Gyorsan behunytam a szemem, és csak úgy vaktába végigöntöttem
egy vödör vizet a banya hátán.
Ó uram, ne hagyj el! Micsoda acsarkodást csapott! Olyan hangon visítozott, hogy azt el se lehet mondani.
Kis híja, hogy le nem fékeztek miatta egy tehervonatot, ami éppen a bakterház előtt döcögött. A banya
átkozódott, én meg esküdöztem, hogy nem láttam semmit, merthogy rövidlátó vagyok. Főképpen a
kolbászból szoktam igen rövideket látni, amikor enni kaptam belülle.
Mert, nehogy azt higgye valaki, hogy úgy potyára esküdöztem. Én meg nem esküdök hamisan egy fej
vöröshagymáért se. A banyát csakugyan nem láttam, én legalább azt állítottam.
Kiszaladtam a szobából, mert a banya agyon akart verni csizmasámfával. Az istálló megett olyan jót
nevettem, alig bírtam lábra kelni. Mondhatom, régen értem meg ilyen jó napot.
Hogy kinevettem magam, visszamentem a hűtőszobába. A bakterház népe körülállta a banyát, aki a
családom meg a származásom tette szóvá, de igen barátságtalanul.
A bakterné szintén meg akart verni, csak a bakterom pártfogolt némileg. Úgy vigyorgott, mint a fakutya.
Azt tapasztaltam, hogy titokban a bakterom is egyetért velem.
A ténsasszony ettől kezdve állandóan üldözött. Lusta zsiványnak, akasztófa tulipánbimbónak nevezett
engem. Ezt megszoktam volna könnyen. Tudtam, hogy a fő dolgom abból áll, hogy a kopár mezőkön
gömbölyűre legeltessem a teheneket, ami csak úgy volt lehetséges, ha a parasztok vetéseit lelegeltettem. Ha
rajtakaptak ilyen ügyeken, akkor alaposan megdöngettek, különösen eleinte. Nemsokára annyi hurka lett a
hátamon, hogy ennyi a kirakatba sincs.
A legnagyobb bajom mindemellett a ténsasszony maradt. Ő hozta ki minden déltájba a reggelimet, és ilyen
szavakkal hajította felém a kenyerem meg a szalonnám:
- Ne, egyél, a fene egyen ki a világbul! Hogy száradna ki belüled a máj, a cufla meg a bél, hűljön rá a bőr a
pofádra.
Nem is tudom, milyen vőlegény lesz belőlem, ha megfog az átok.
Amint megfigyeltem, a szalonnám, kenyerem naponta kisebbedett. Utoljára csak mutatóba hozott
ennivalót. Odáig jutottam, hogy már a nyelvem se mertem ráöltögetni. Kezdtem alázatos lenni. Megmondom
őszintén: olyan finoman köszöntem neki, ahogy csak lehet. Mondom neki, de nagyon finoman: kezit
csókolom, ténsasszony! De szép színe van keenek, olyan szép sárga. - Tudja már, mire gondolok?...
Erre olyan cudar zenebonát csapott, hogy a madarak is el akartak költözni miatta a határból.
Másnapra aztán úgy megéheztem, hogy valósággal négykézlábra álltam kínomban. Ha nem szégyellem
magamat, hát rögtön elkezdtem volna legelni a vasút mellett. El is határoztam, hogy amennyire a
nadrágszíjam engedi, most az egyszer megtöltöm a hasamat tejföllel.
Dél volt, mikor eloldtam a láncról a kutyát, ennek utána pedig bevittem a hűtőszobába. És miután minden
tejfölt megettem, egy zacskó túrót is bekebeleztem az ingem mögé, hát a kutyát csúnyán kikentem aludttejjel,
a fülitől a farkáig, aztán rácsuktam a szobaajtót.
Még nem hajtottam el a teheneket, mikor a bakter fölfedezte a kutyát meg a kárt. Eccerre világos lett
előtte minden. És a kutya most a múltkori eset miatt kihúzta a rövidebbet, hogy őszinte legyek, teljesen
ártatlanul. A baktert elfutotta a méreg, és a moslékkeverő fával úgy megvonyíttatta szegény Bundást, hogy az
teljesen össze-cifrázta a szobát.
Ilyen nehéz eset nem történt a háznál, mióta én vagyok a pásztor. A bundáskutyán alig maradt emberi
ábrázat: már nem is úgy tekintett ki a kutyaházból, mint egy jóravaló bundáskutya, hanem mint egy vadállat.
Én vigasztaltam meg a szegény párát. Odamentem a kutyaházhoz, és megígértem neki élőszóval; hogy amint
lehet, kártalanítom. Mondom a Bundásnak:
- Majd szedek neked farkasalmát az erdőben, avval kikezellek. Bundás, te szereted a farkasalmát? Ha
pedig az se használna, bekenem a képed pipamocsokkal meg pókhálóval. Vóna itt még más orvosság is, azt a
tehéntől kellene elvenni, de tudom, hogy mennyire utálod a tehenekét...
A bakter kurjászott értem. Otthagytam a Bundást, és bementem a hútőszobába tanácskozni. A nagy asztal
körül összeült a bakterház népe megtárgyalni az esetet, köztük én is. A bakter aszongya, hogy agyon köll
ütnöm a Bundást. Már tudtam, hogy a kutyát eladom néhányszor, mert a jó kutya hazajön a gazdájához, ha
mégannyira megverik is... A pénzt majd megtartom magamnak. Aztán, ha Bundás jól viselkedik, ami felöl
előre biztos vagyok, hát el lesz velem továbbra is az istálló környékén.
-Jó, jó - mondom a bakternak -, agyon ütöm én a Bundást, csak bízza rám.
A ténsasszony azt javasolta, hogy én mossam föl a kutya után a szobát. Megmondtam neki áperten, hogy
az én munkámból éppen semmi se lesz. Aztán a bakter is mondta, hogy én majd fölmosom.
-Én bizony föl nem mosom - mondom a bakternak -, inkább aggya ide azt a két pengő negyven krajcárt,
ami nekem jár, azután Isten álgya meg keedet is. Elmegyek haza. Én azért vagyok a bakterháznál, hogy
gömbölyűre legeltessem a teheneket. Tegnap is beverte egy paraszt a fejemet. Már megyek is hazafelé.
- Hát mehecc! - mondja a bakter.
- Megyek hát! - mondom.
Azután, hogy a sublód fiókjába összekerestem ingem, gatyám, nagyon megijedt a bakter.
Aszongya:
- Hát csak menj legeltetni. A mama szívesen fölmossa a szobát helyetted.
A ”mama” annyira mérges lett, hogy nekem akart szaladni. Mondom neki:
- Sose acsarogjon, ténsasszony, hanem hasaljon neki a fődnek, oszt vége van! Mire való ez a folytonos
civódás? Vagy azt akarja kee, hogy hírbe kerüljön a bakterház?
Aszongya a banya:
- De most mán tisztulj elüllem, a fene egye meg a prédikációs fajtádat! - és kétkézre fogta a
moslékkeverőt.
Mit tehettem volna mást, szépen kisétáltam a szobábul.
A banyának békét hagytam, mert nem akartam, hogy a kutyahistória után állandó vérontás legyen a
bakterháznál. De a kenyerem meg a szalonnám utoljára olyan kicsi lett, hogy csak akkor találtam meg az
ablakdeszkán, ha föltettem a bakterom messzelátóját. Szóval, ami azután következett, az teljesen akaratomon
kívül történt.
Valahol a harmadik határba igen jó legelőt födöztem föl, itt hamar gömbölyűek lettek a tehenek. A tőgyük
meg úgy dagadt a sok tejtül, hogy alig bírtak menni. A bakter minden este megdicsért. Annyi becsületem volt,
hogy ennek a fele is elég lett volna.
Így állt a szénám, amikor a banya früstököt hozott a határba. Beszélni akartam vele, meg akartam neki
mondani, hogy legyünk jó viszonyba. Nem volt nekem annyi rossz szándékom se, mint a ma született
báránynak. Odagyün elém a ténsasszony. Mondom aztán neki:
-De jó, hogy itt van, ténsasszony! Kezit csókolom! Ha rám hallgat, megmondom, hogy szeretem én
kendet, ha nyanyának nevezik is.
Hát uramfia! Olyan rikácsolásba fogott, hogy kezdtem szégyellni magamat. Mondom aztán neki :
-Most aztán mars hazafelé, akasztanivaló ráncos bocskor, mert vagy te nem leszöl, vagy én - Erre
fölkapott egy bagikövet, és olyan szerencsétlenül elcélozta a fejemet, hogy bukdácsolni kezdtem az árokba.
Úgy ijesztésképpen szeme közé vágtam a bunkósbotomat, nem is úgy gondoltam, hogy a bot a hátának repül.
Erre úgy jajgatott, hogy a Bimbó tehén is megcsóválta a szarvát: sokallotta a lármát. A banya meg jajgatott,
hogy ő meghal, meg ez, meg az.
-Halj meg - mondom -, nem köll azért ennyire kurjászni. Hova lyukadna ki a világ, ha minden halott ilyen
csúnya ordítozást csapna. És csak visított, mintha nyúzták volna. Ilyen zenebonát semmiség miatt - ez sehogy
se fért a fejembe. Volt nekem ügyes-bajos dolgom máskor is evvel a banyával, de így lármázni még álmomban
se hallottam. Ami pedig az udvariasságot illeti: mindenki láthatja, hogy én nem szoktam túlmenni a finomság
határán.
Fene tudja, mit gondoltam, mit nem, de ezen a napon nem hajtottam haza delelni a teheneket. Féltem a
ténsasszony haragjától. És minthogy én életemben sose tévedtem, így most se tévesztettem el a
bizonyosságot.
Este már bottal várt rám a bakter a kút mellett. Rögtön fölismertem a szíve szándékát. A teheneket
magukra hagytam, én meg fölültem egy kilométerkőre gondolkozni:
- Még az hiányzik, hogy megverjenek. Csak öregebb vónék, mennyire összerugdosnám ezt a baktert.
A bakter csakugyan meg akart verni. Mondom neki :
- Hallja, nekem nem parancsol! Nem szolgálok tovább. Holnap meg elmegyek pásztornak az útkaparóhoz,
tuggya meg!
A bakter erre mintha barátságosabb lett vóna. Leengedte a botot, és aszongya:
- Mér mennél te az útkaparóhoz? Hírbe akarod hozni a bakterházat?
Elmondtam neki a dolgokat:
Mindennap éhes vagyok itt - mondom. - Kevés a kenyerem, kevés a szalonnám.
- Hát mekkora kenyeret akarsz, Bendegúz? - kérdezte a bakter.
Vettem egy követ a kezembe:
- Legyen ekkora a kenyér, a szalonna meg ekkora. - Kisebb követ tettem a nagyobb mellé.
- Na, csak gyere haza, Bendegúz, majd megmosom otthon az öregasszony hátát.
Mentem a bakterral. A teheneket bekötöttük az istállóba, azután a bakter elhívott a szobába enni.
- Nem túlozok - mondta a bakter -, de amit megeszel, azt megérdemled. Begyógyult-e a fejed?
- Melyik?
- Hát amelyiket a parasztok bevertek.
- Az begyógyult - mondom -, most egy csúnya daganat van a bokámon, alig tudok szaladni...
Ez a bakter is olyan kétszínű ember. Úgy tett, mintha sajnálkozna, de láttam, hogy röhögni akar. Egyre
locsogott a fülembe mindenféle bolondságot. Aszongya, hogy:
- Azt beszélik a rossz nyelvek, hogy te mindég a tilosba legeltetsz. Itt vót egy paraszt, hogy fizessem meg
a muhart, amit lelegeltettél. Mondtam neki, hogy akkor gyüjjön a markát tartani, ha megfogott téged, addig
meg fogja be a gombáját.
- Egy szó se igaz ebből a muharból - mondom a bakternak. - Tulajdonképpen azt se tudom, hogy milyen
színe lehet a muharnak.
-Én se hittem - mondta a bakter -, mán hogy hinnék ilyen lehetetlenséget.
-Ne is higgyen! - kezem fejivel megtörültem a számat, aztán kimentem az udvarra levegőzni. Az istálló
mögött a banya siránkozott, még mindig fájlalta a púpját. Hogy ő mért nem hal meg - ilyeneket rítt. Mondom:
- Ezen már én is törtem a fejem. Fene módon egy világnézeten vagyunk. Csak ríjjon kee nyugodtan, de
nehogy nekem szalaggyon, mert megveretem a bakterral.
Ez utolsó eset után mindég a bakterom mérte ki a kenyerem meg a szalonnám. És megkérdezett, hogy nem
keveslem-e. Ha pedig sokallottam, jogomban állt visszaadni.
A kukorica is bajuszt eresztett a határba, megkezdtem a kukoricasütést. Minden früstök után tíz csövet
sütöttem. Ha nem fogyott el, odaadtam a teheneknek. Jól éltem, ezt meg kell hagyni.
A ferihegyi patakban naponta fürödtem. Égig érő fákon másztam a fészkek után. Tökéletesen boldog
lettem volna, ha a jó Isten elfelejt parasztot teremteni. Ezek rontották meg az életemet. Hosszú órákat
töltöttem el néha gyászos futással, hogy megmeneküljek a büntetéstől, ami forintokra is rúghatott volna, ha
megfognak. A daganatok valósággal burjánzottak a fejemen, mert aki tehette, rögtön a fejemre ütött. A
dolgok minden szerencsés legeltetés után úgy alakultak, hogy szaladtam, ahogy csak bírtam, én a teheneket
ütöttem, a paraszt meg engem. Gondolkoztam sokat ilyen dolgok miatt, mert szó, ami szó, néha röstelltem az
ügyeket. Először úgy gondoltam, hogy könyvbe írom meg a memoárokat, de olyan furcsa dolgok történtek
velem, hogy hihetetlen, másrészt meg leszednének érte a kutyák, ha minden napvilágra kerülne, amit a
bakterház környékén tapasztaltam. Utoljára abban állapodtam meg, hogy amit lehet, elmondok, okuljanak
rajta mind az unokáim, ha valamikor megszaporodok. Szóval, a memoárokat megírom. Majd meglássa, aki
akarja, olyan kerek igazság kerül ki belőle, ami ritkaság.
Mikoriban így tervezgettem, már nem jártam haza deleltetni. Határról határra csavarogtam. A tehenek
jóllaktak, lefeküdtek, és úgy nyámmogtak, mint a fogatlan asszonyok. Emiatt eleinte megvertem őket, de nem
tudták elhagyni ronda szokásukat. Amíg a jószágok kérődztek, szereztem egy-két dinnyét, egy kalap
barackot, körtét - ami gyütt. A tehenek is megettek mindent a száraz kolbászon és szalonnán kívül. Egyebek
között a kenyeret is igen szerették. És hogy a szalonnát mért nem ették meg?- ezt ne firtassuk. Magam se
szívesen eszem meg azt, amit a ténsasszony összefogdosott.
A tehenekkel jó viszonyt tartottam, amint láttam, tiszteltek is, mint jól nevelt állatok tisztelik a
föllebvalójukat. Megtörtént az is, hogy a tehenek csudálatba estek. Ilyenkor a kurta botom sűrűn csattogott a
hátukon, és futottak tarlón, úttalan utakon, amerre a paraszt nem ér nyomunkba. Miután így megvertem a
jószágokat, úgy tettek utána, mintha semmire se emlékeznének. Én is jóságot mutattam. Fölemeltem a kurta
botomat, de nem ütöttem rögtön...
A gyöngyéletem eccer csak megromlott. Egy este, hogy hazamentem, azt mondta a bakterom, hogy ezután
minden délbe gyöjjek haza deleltetni, mert el akar adni egy tehenet.
Nagy kedvem nem volt hazajárni, mert ha megláttam a vénasszonyt, a tiszta víz is ecetté változott a
szájamban. Vigasztaló csak annyi volt az új dologba, hogy nem tart sokáig. Azután a két tehenet könnyebb
legeltetni, mint hármat. Ha csak két tehenem lesz, nemcsak a tilosba, de a levegőben is járok velük.
Ezután minden délben ott legeltettem a kút mellett. Így történt, hogy egy úriforma mészáros ember a tehén
után érdeklődött tőlem. Alaposan megdicsértem a jószágot. Igaz, nem is volt abba semmi kivetnivaló.
Aszongya az úriember :
- Gyere, vezess a Szabó bakterhoz!
Tudtam, hogy a bakterom nincs otthon, de erről nem szóltam semmit.
- Megyek mán - mondom az úrnak. Láttam messzirül, hogy a vén banya vajat köpül a ház előtt. Sámlin ült,
oszt úgy húzogatta a köpülőbotot le és föl.
-Nézze - mondom az úrnak -, ott van a Szabó bakter anyósa a ház előtt, az majd elő keríti a baktert. Csak
arra figyelmeztetem, hogy ha beszél vele, kurjantson a fülibe akkorát, amekkorát bír, mert az a szegény
asszony olyan süket, akár az ágyú. Én nem mehetek tovább, mer a tehenek bemennek a kukoricásba.
- Jól van, fiam - mondta az úriember. Ment végig a ház előtt, a banya kíváncsian felé nézett, a közeledés
zaját is hallotta, olyan jó füle vót, hogy jobbat nem is láttam. Nagyságra fölért volna egy zsíros lángossal.
Én a sövény mögé bújtam, és vártam, hogy mi lesz. Az úr lehajolt a banyához, és akkorát kiáltott, hogy
összerezzentem.
- Hol van a Szabó bakter?!!!
A banya olyan fehér lett, mint az ingem...
Az úr most még erősebb hangon ráordított...
- Hol van a Szabó bakter?!!!
A banya kapkodott, de szólni se bírt ijedtében, az úr meg káromkodott.
- Ördög pörkölje meg a süket disznaját, hát csakugyan nem hall! Nem hall ez egy cseppet se!
Ez már több volt, mint sok. Égszakadás, földindulás ! A banya kirántotta a köpülőfát, és a tejfölös végivel
alaposan végighúzgált az úr pofás ábrázatán. Az úr erre elkezdett tiszta szívből kiabálni, azt hitte, hogy
tökéletes sükettel van dolga.
A Szedmák család is előbújt a lármára a szomszédból, voltak vagy tízen. Az öregasszony olyan vitézül
hadakozott a köpülőfával, hogy az úriember csupa drága tejföl lett. A köpülő fölborult, és a jó tejföl szétfolyt
a ház előtt. A banya egyre ütötte az urat, már a könnyei is folytak szegénynek. Aszongya az úr Szedmáknak:
- Őrült ez, kérem, és olyan süket, mint a fakutya! Fékezzék meg, kérem, kiverte az aranyfogamat...
A ténsasszony még egyszer vitézül megrohamozta az úriembert, talán szét is szedi, ha Szedmák bakter
nem védelmezi. Azután, hogy némileg csend lett, Szedmák beszélt az úrral:
- Honnan gondolja kegyed, hogy ez az asszony süket?
- Kérem, nekem a tehénpásztor mondta !...
Aszongya Szedmák :
- Hát uram, magát csúnyán rászedte valaki! Maga bizonyosan a Bendegúzzal találkozott...
Olyan nevetség támadt erre, hogy a bakterház elkezdett forogni, és mindenfelé dülöngélt előttem. Arra már
nem emlékszem, hogy alkudtak meg a tehénre, mert én elindultam a tehenekkel gyorsan, ahogy csak lehet. Jó
félóráig szedtük a lábunkat, mikor megálltunk a ferihegyi nagy topolyfák alatt. A nevetés csak most tört ki
rajtam. Jókedvemben mindenféle bukfencet vetettem. A tehenek is csudálkozva néztek rám. Bimbó fölhúzta
az orrát, meg a farkát magosra emelte, úgy nevetett.
No - mondom -, megmagyarázom a barmoknak a dolgok velőit. Odaálltam elébük beszélni. Mondtam
mindenfélét, ami csak az eszembe jutott. Néha nekem is ki köll beszélnem magamat. Arról igazán nem
tehetek, hogy ilyen hallgatóságom van...
Bimbó megértően lobogtatta vörös füleit. Ő a legengedelmesebb jószágom, olyan mint valami kitanult
hivatalnok. Igen, ő már öregmarja, és tudja, hogy nálam csak engedelmességgel viheti valamire. Hasznos
tanácsokkal láttam el a teheneket, és összehordtam a gallyat a kukoricasütéshez.
A jó sültszagra odagyütt a tűzhöz Bimbó. Adtam neki sült kukoricát. Mondom: hadd nyálazzon ez a tehén,
ha már ilyen jó napunk van. A többiek körülfogták Bimbót, és taszigálni kezdték. Kénytelen voltam mind a
háromnak kukoricát sütni. Erre aztán megnyugodtak.
Ez a nap nagy békességben telt el. Egy órával előbb indultam el estefelé haza. A teheneknek úgy csüngött
a tőgyük, alig bírtak menni.
No - mondom -, ha máma meg nem dicsér a bakterom, hát beléköpök a kulacsába.
Amint hazaértem, a bakter vigyorogva gyött oda a kúthoz beszélgetni.
-Te mondtad az úrnak, hogy a vénasszony süket? - kérdezte.
- Hogy gondol ilyent? - mondom a bakternak. - Hogy jutna eszembe ilyen borzasztóság!
-Én se hittem, hogy te mondtad. Biztosan az útkaparó fia mondta. - Így a bakter.
Úgy vettem észre, hogy a bakter tisztában van a dologgal, meg az is lehet, hogy szeretné, ha a ténsasszony
megsiketülne, mert mostanában haragban vannak.
A bakter megtapogatta a tehenek tőgyét, azután elszaladt leereszteni a sorompót a gyorsvonat után, mert
neki igencsak mindegy volt, előtte vagy utána. Amint keresztülhajtottam a teheneket az országúton, egy
hatalmas pénzes erszényt találtam. Gyorsan eltettem az ingem mögé. Majd ha nem látja senki, megnézem,
hogy mennyi pénz lehet benne. Ha úgy történne velem is, mint a mesében történt - gondoltam -, biztosan
gazdag ember leszek. Akkor azután itt hagyom a bakterházat, mint Szent Pál a bornyikokat. A banyának azt
se mondom : Fapapucs ! Hála Istennek, most én is becsületes megtaláló vagyok... Az erszényt vissza nem
adnám a gazdájá-nak akkor se, ha két hónaljmankón gyönne elém könyörögni. Nem bizony!... Nem azé a
madár, aki elrepíti, hanem aki megfogja... Ha minden jól üt be az erszényemmel, megveszem az útkaparó
házát a kaszálóval meg a tehenekkel. Tollas kalappal meg puskával járok a határba, és minden paraszt
hátuljába beleeresztek egy-két golyót.
Ezt a büdös baktert pedig megfogadom tehénpásztornak, de ha a legkisebb panaszt hallom rá,
irgalmatlanul fölpofozom, ez már biztos. De a ténsasszonyt? Hohó! Őt még látni se akarom. Hová is
tehetném el ezt az erszényt jó helyre? Azt egyáltalán nem szeretném, ha meglátná valaki. Majd ha nem lát
senki, meg nézem belül is. Rengeteg pénz lehet benne, olyan nehéz, hogy csuda!... Úr vagyok én, méghozzá
nagy úr...
A bakter kurjászott értem, mikor az erszényt szerencsésen eltettem a szalmazsákom alá.
- Menek mán! - mondom a bakternak.
A konyha előtt hátamra vettem a puklikosarat a tejeskannával, és elindultam a faluba. Ilyenkor szoktam
inni útközben egy kis tejet, az állomásnál meg a vízcsapból pótolom a hiányt, de most nagyon siettem
elvégezni. Máskülönben is olyan izgatott voltam, hogy két házból utánam küldték a tejeskannámat, mert
ottfelejtettem. A tejet egykettőre szétmértem a falu népei között, és szaladtam haza az erszényemhöz.
Az istállólámpa világánál vizsgálni kezdtem az erszényt, persze először csak kívülről. Nem akartam
meglékelni a szerencsémet hirtelenkedéssel, hát nekiálltam imádkozni. Igaz, hogy imádkozni se igen tudok, de
azért úgy hallomás után összeszedtem egy litániára valót. Ami pedig ezután következett, az nem embernek
való.
Ahogy fölnyitottam az erszényt, egy óriási pincekulcs akadt a kezembe. Majd elájultam, hogy megláttam.
Azután egy guriga cérna, colstokdarab, egy zsákvarrótű meg egy kapanyélhosszú zsineg. Már arra
gondoltam, hogy fölakasztom magamat a zsinegre, amikor előkerült a pénz is: egy pengő és hat krajcár.
Olvasgattam egyre, de sehogy se akart megszaporodni. Lassan megnyugodtam. Lehet, hogy máskor majd
több szerencsém lesz. Most tapasztaltam igazán, hogy milyen nehéz tisztességesen meggazdagodni. Fejem alá
tettem az erszényt, és lefeküdtem az istálló-ágyra, ami se dunyhát, se lepedőt nem látott, mióta ez a világ
fatengelyen forog.
A bakterházunktól egy kilométerre magányos bakterbódé ácsorgott. Ennek a bakterbódénak nem volt se
udvara, se istállója, messziről jártak ide szolgálatba a bakterok.
Ezt a kis bakterházat mindig elkerültem utaim közben, mert itt szokott szolgálatban lenni Konc bácsi is.
Konc bácsi az én bakterom szerint olyan huncut ember, akinél már sokkal jobbakat fölakasztottak. Ez a Konc
bácsi egyenes hátú bakterember volt, szürke bajusszal, a haja meg, úgy hallottam, kihullott a gazemberségben.
Igaz, hogy ő becsületben megőszült embernek nevezte magát, mint ahogy én is annak nevezném magamat, ha
öregember volnék, és annyi lenne a rovásomon, mint neki.
Eccer éppen ott, a magányos bakterház előtt feküdtek le a tehenek, sajnáltam őket fölkelteni. Magam
pedig a vasúti sínek között üldögéltem, és a világ folyásán gondolkoztam, mert régen nem teccett már nekem
az egész. Amint ülök-ülök, eccer csak Konc bácsi rám kiált:
- Gyere már ide, te! Ismertem én apádat is. Hogy hínak ?!
- Regős Bendegúz vagyok! - mondom.
-Aunye, de szép neved van. Derék ember apád. Nagyon jól ismerem. Anyád valamivel kisebb apádnál.
Így van-e?
Majd hanyatt vágódtam a csudálkozástól. Honnan ismeri ilyen jól a szüleimet? - gondolom magamba. - Ha
már apámat, anyámat ismeri, akkor mégiscsak jó ember lehet.
- Hát aztán hogy vagy, Bendegúz? Nincs-e valami különös bajod?
- Van is, meg nincs is - mondom Konc bácsinak.
- Van is, meg nincs is?
- Igen, van is, meg nincs is.
- Hát ez meg miféle beszéd ? Nekem elmondhatsz mindent! Ne félj, Bendegúz, én el nem mondom
senkinek.
- Hát itt van a bakter anyósa - mondom.
- Mi a sáfrány ?! Csak nem ver meg a vénasszony ?
- Azt nem ! Nem olyan családból való vagyok én, hogy akárki megverjen.
- Értem! - szólt Konc bácsi. - Szóval, az a kifogásod a vénasszony ellen, hogy nem akar beleugrani a
kútba. Tejjesen egyetértek veled! Éppen ideje lenne, hogy fölakassza magát.
Most már én is kiöntöttem a szívemet. Konc bácsi igen sokat nevetett, és azt kérdezte tőlem :
- Hányan vagytok testvérek, Bendegúz?
- Eddig öten vótunk - mondom. Aszongya erre:
- Ha még egy ilyen fia vóna apádnak, akkor megnyerte a ternót. Tudod, mi az a ternó? Nem? Hát olyan,
mint a lutri.
- Ezt se tudom, hogy mi lehet - mondom.
- Nem a fenét! Olyan mint a ternó.
- Most már értem - mondom.
-No, látod, hogy érted. Ugye, ott hagytuk el a vénasszonynál? Amint észrevettem, te szeretnél valami jó
bosszút kitalálni ellene. Ez jogos! Én is aszondom. Én ellátlak jó tanácsokkal. Ha rám hallgatsz, akkor a
ténsasszony a jegenyefára mászik kínjában. Csak el ne árulj senkinek, mert akkor nem lesz hatása a
babonának. Megbabonázzuk a vén kutyát, csak hallgass énrám.
Szó, ami szó : erre nagyon kíváncsi lettem.
-A dolog úgy lesz, Bendegúz, hogy szerzel valahonnan félrőf gatyamadzagot, ezt széjjeldarabolod
hüvelykujjnyi darabokra, azután minden darabot újra kettévágsz. Ezt éppen éjjel tizenkét órakor teszed.
Utoljára azt mondod fennhangon: ”száz macska, kilenc macska”, keresztet vetsz, és evvel kész a finom
babonamadzag. Ha kész a babona, akkor a madzagot belecsempészed a ténsasszony levesibe, a főzelékbe is
beleteheted, ez már egyre megy. Ha a ténsasszony megkóstolta a levest, három óra alatt egeres lesz tőle, a
fogait elhányja, ha van saját haja, megkopaszodik, parókája megőszül, egyszóval világcsúfja lesz belőle. De ez
még semmi! Három óra múlva belemegy kilenc macska a hasába, és elkezdenek valamennyien lakmározni.
Négy macska jut a két veséjére, öt macska meg belekapaszkodik a májába. Tudod, a macskák igen szeretik a
májat. A ténsasszony kilenc napig jajgat, a tizedik napon letépi magáról az inget, és szalad világgá. Addig
nyargal, míg ki nem ér a világ szélére, ott aztán elkapja a kétszarvú ördög, és viszi egyenesen saját kamrájába.
Evvel vége van...
- Sose tudom meghálálni a jóságát - mondtam Konc bácsinak.
- Dehogyisnem! Majd hozol esténként egy kulacs bort a faluból, nincs itt soha senki, akit elküldhetnék.
- Hozok én bort mindig, amikor akarja - mondom.
- Aztán, mondd, Bendegúz, nem szoktak felőlem beszélni Szabóék?
-Dehogyisnem! Mindég azt mondják, hogy Konc bácsinak akasztófán volna a legtisztességesebb helye.
- Te vagy a tanúm, Bendegúz, hogy én rendes, jó ember vagyok, de őszintén szólva én a fiatal asszonyokat
kedvelem. Élek, halok értük...
Én már mindenféle néppel találkoztam életemben, de ilyen jó emberrel, mint Konc bácsi, még soha.
A tehenek mozgolódni kezdtek, hát jónak láttam búcsúzkodni. Konc bácsi belecsapott a tenyerembe, és
kijelentette, hogy barátjának tekint.
No, hála Istennek - gondoltam -, már barátom is van.
Most már az a kérdés, hogy honnan veszek gatyamadzagot? Igaz, van valamicske pénzem, de azt nem
költhetem el ilyen csúnya öregasszonyra. Az alsónadrágomban is van gatyamadzag, de azt még anyám fűzte
bele, amikor otthon voltam, és nem ronthatom el az emlékét. A bakteromnak is van ilyen madzagja, de ő is
állandóan magán viseli a gatyát, nem húzhatom ki belűle a madzagot. A babonát azért megcsinálom.
Szeretném látni azt a kilenc macskát. Bizonyosan szép tarka macskák lehetnek.
Ilyen nyugodtan sose aludtam azelőtt, mint amióta a babonaság titkát megismertem. Az egyik éjjel meg
olyan szépet álmodtam, amit akárki megirigyelhetne tőlem. Ezt el is mondom, persze csak röviden.
Csupa véletlenül megtaláltam a lekvárós lepényt a nyári konyhában, ahová a banya elgyugta elülem, és
kegyetlenül teleettem magamat, alig bírtam menni. Már arra gondoltam, hogy megterheltem a hasamat, ezt
pedig úgy lehet elkerülni, ha evés után pálinkát iszunk, vagy pedig elkezd az ember szaladni három óra
hosszáig egyfolytában. Ha nem muszáj, én nemigen szaladok, hát a nyári konyhából bementem a házba, és
megkerestem a pálinkás üveget. Nem ittam sokat, csak annyit, mint máskor szoktam, és már mentem is kifelé.
Amint kilépek az ajtón, mit látnak szemeim: a ténsasszony ott ült a ház előtt. Hogy, hogy nem: a két hátulsó
lába beleakadt a nyakába, és nem tudta kiakasztani. Fölnézek a bakterházra, hát a ház gerincén rengeteg
macskát láttam. A padláslyukon meg egy irdatlan nagy gyászlobogó lengedezett, és egészen a földig ért.
Konc bácsi úgy fejtette meg az álmom, hogy nemsokára gyászba borul a bakterház. Hogy ki akar
meghalni, azt ő se tudta megmondani, mert a banyának az én álmom szerint éppen férjhözmenési szándékai
vannak.
A bakterház áttekintése még sose volt ennyire zavaros előttem. Gondoltam erre, arra, hogy ki lehet az, aki
a bakterház körül settenkedik a ténsasszony után, és nem tudtam kiokoskodni sehogy. Negyednapra aztán
ellopták a bakterom összes tojótyúkját, valami harminc darabot, erre aztán megnyugodtam.
Ha urasan tudnék beszélni, azt is mondhatnám, hogy a tyúklopás után valósággal kergették egymást az
események.
A bakterom felesége vonatra ült, és elutazott a szülőfalujába. Hárman maradtunk a bakterház körül, én, a
bakter meg a banya.
Az egyik délben a banya ebédelni hítt a konyhába. Mentem is rögtön, mert igen szeretem a ciberelevest. Én
meg a bakterom ettünk rendesen, ahogy szoktunk. A banya nem szeretett tányért venni magának, hanem azt
ette meg, ami a fazék alján maradt. Én, miután jóllaktam, az asztal sarkán fölfedeztem a mosogatórongyot,
fölkaptam hirtelen, és már bele is vágtam a banya fazekába, csak úgy locssant. És már mentem is kifelé az
udvarra, igen gyorsan. A kemence mellett megálltam, hogy megvárjam a bajok kialakulását. Igen
elcsudálkoztam, hogy a banya nem sápítozott utánam. Gondoltam, hogy még nem vette észre a galibát, talán
majd akkor töri magát - mondom -, ha a sűrejit kezdi enni a levesnek. Így ábrándozok magamban, közben a
banya csöndesen kigyött a konyhából, az egyik kezefejit a köténye alatt tartotta. Azt hittem, vakaródzás miatt
nyúkál a köténye alatt, merthogy bolha bántja. Ilyen vénasszonyban annyi bolha szokott lenni, mint a kutyába.
A banya úgy tett, mintha el akart volna menni mellettem. Ekkor ért aztán igazi meglepetés. Úgy az
arcomba vágta a mosogatórongyot, hogy nem láttam miatta se eget, se földet. Aztán előkapta a kemencéhez
támasztott piszkafát, és kegyetlenül végigvert. A szaladásnál is eltévesztettem az irányt. Keresztülestem a
talicskán, mert sötétnek láttam mindent. A banya egyre kopogott a fejemen a piszkafával, hiába könyörögtem
neki, hogy ne bántson, ne bántson... De még nagyobb bajom is történt. A ténsasszony csúnyán elütötte a fájós
bokámat, amelyiken a daganatot gyógyítottam. Utoljára mind a két lábamra sántítottam. Alig bírtam elinalni,
hogy agyon ne verjen ez a kegyetlen vénasszony. Hol az egyik, hol a másik lábomra sántítottam. Bizony,
magam se tudtam, hogy vagyok. Elmondhatom, hogy így még a parasztok se ijesztettek meg soha, pedig
azok is fene mérges emberek, mikor haragszanak.
Nagyon szomorú lettem az eset miatt. Ezek után már csak abba a kilenc macskába reménykedtem. No, de
gyön még kutyára dér!
Kifeküdtem fájdalmammal a sövény mögé, ahová nem süt a nap, onnan figyeltem a vénasszonyt. Ott ült a
ház előtt, és mindenféle rissz-rossz baktergúnyát foltozott, meg dalolgatott közben. Uram, ne hagyj el, ilyen
csúnya nyervogást se hallottam senkitül. Úgy hallottam, hogy valami fát danolgat. Mondom magamba: ha
piszkafát danol, rögtön nekimegyek a petrencerúddal... Jobban odafigyelek, hát valami rezgőnyárfát csócsált.
Csak danolgass - mondom magamba. - Tudom, hogy a bokám miatt danolgatsz, de lehet még úgy is, hogy
én danolok.
Délután elsántikáltam Konc bácsihoz, hogy kipanaszkodjam magam, mert kegyetlenül fájt a bokám. Konc
bácsi megtapogatta a fejemet, és aszonta:
- Most az egyszer alaposan megdöngettek téged. Remélem, nem hagyjuk annyiba a dolgot?
- Hogy gondol ilyent? - mondom - dehogy hagyjuk !
- Van-e valami szép, életrevaló terved, Bendegúz? Nincs? Ezt csudálom! Hogy történt a szerencsétlenség,
mondd el igaz lelkedre.
Elbeszéltem a dolgot elejétől végig.
- Ott tévesztetted el a célt, hogy nem voltál elővigyázatos. Hogy pedig a bokádat elverte, ezt végképp nem
tudom neki megbocsátani.
Remélem, te se ! Ez már vért kíván !
Konc bácsi nagyon föl volt háborodva.
- No hát, Bendegúz, éppen ideje, hogy végképpen rendet csinálj a bakterházba. Hidd el, kedves barátom,
én öregember vagyok, de ha nekem így elverné valaki a fejemet meg a bokámat, én háromszor is belehalnék
egymás után.
Konc bácsi kés lapjával kente széjjel fejemen a daganatokat, csak most láttam, hogy milyen igaz barátom
ő. Vigasztalt, ahogy tudott. A bokámat is megnézegette:
-Tudod, Bendegúz! Holnap nem vagyok szolgálatban, de holnapután gyere el újra.
Olyan bosszút találunk ki a vén kutyára, hogy sírjába se tud utána nyugodtan forgolódni.
Nem tudom, mit nevetett a barátom olyan rettentően, de én nagyon szomorú voltam. Szentül azt hittem,
hogy nem érem meg a másnapot.
Ahogy hazahajtom a teheneket, a bakter ott röhögött a kútnál.
-Mi a nyavalyát röhög ez a bakter? - kérdem magamba. - Nem hinném, hogy az állam fölemelte a fizetésit,
mert az állam se olyan bolond, hogy fizessen, mikor nem muszáj, pláne ilyen mafla bakternak. Húzom a
vályúba a vizet egyik vödörrel a másik után, és folyton locsog a bakter. Aszongya:
-Igen csárdásra rakod a bokádat, Bendegúz! Nyalka legény vagy te. A kalapod is oly módon áll a fejeden,
vagy tán házasodni akarsz? Délbe kutyaszorítóba kerültél, mi?
- Ó, ó, - mondom -, a Bali Mihály tisztelje meg azt a vén banyát ! Hát teljesen eljárt a szája.
A bakter egyre pampogott a fülembe:
- De büszkén rakod a lábod, Bendegúz, tán bemaradtál katonának?
- Úgy rakom, ahogy akarom - mondom a bakternak.
Az istálló előtt meg a ténsasszony vigyorgott. Úgy állt a szája, mintha kiflit ragasztottak volna a pofás
képire. Mondom neki :
- Ne tessék nyihogni, kérem. - De ő csak rángatta a száját a vállától a füliig. No - gondolom -, csak
mulatozz !...
A teheneket jászolhoz kötöztem. Meg se vártam a fejés végit. Lefeküdtem az ágyamra. Mondhatom, úgy
elaludtam, azt se tudom, mit álmodtam.
Miután a daganataim lelappadtak, minden időmbe terveket kovácsoltam. Konc bácsi is ellátott jó
tanácsokkal, de azokat utoljára szántam elsütögetni. A macskákkal pedig már másodszor álmodtam,
mondhatom, láttam mind a kilencet. Ha csak egy ilyen macskája volna a bakteromnak, hát nem hiszem, hogy
az egerek megfiadzanának a kenyér közepiben. A kamrában most is keresztülfúrtak három kenyeret, és a
bakter éppen azt a darabot adta nekem, ami csupa egérszőr volt. Én meg vissza adtam neki. Mondom :
- Aggya a ténsasszonynak, az igen szereti a szőrös kenyeret.
A bakter még mormogott, aszongya:
- Ha ilyen válogatós vagy, szerezz valahol macskát ! - Megígértem neki, hogy szerzek én nem is egyet. Ezt
úgy köll érteni, hogy vásároltam két krajcárért gatyamadzagot, és egy éccaka megcsináltam a babonát.
Tizenkét órakor összevágtam apróra, keresztet vetettem, aztán a madzagot belegyugtam a rossz
csizmaszárba, oszt fölhajítottam a padlásra. Majd akkor használom föl, mikor legjobb idő lesz rá.
Nem mondom, most már, hogy így sikerült minden dolgom, valami kitűnően éreztem magam. Csakúgy
jártam a Ferihegyre, mint azelőtt. Esténként meg Konc bácsival komáztam. Ő igen jó barátomnak látszott.
Hazudnék, ha egy szóval is panaszkodnék rá.
A barátom elmondatta velem az életem történetét, de hát az én életem története olyan, hogy minden nappal
hosszabb. Konc bácsi úgy vélekedett felőlem, hogy nagy ember lesz belülem vagy nagy csirkefogó, de ő
nekem akkor is barátom marad. Mondom, igen jól éreztem magam a barátommal.
Aszongya Konc bácsi a búcsú előtt való vasárnap este:
- Beszéld már el, Bendegúz, hogy is történt azzal a szerencsétlen suszterral Monoron, aki az uccátok
végiben lakott. Mondd el újra, igen szeretem az elbeszéléseidet.
Mit tettem volna mást, elbeszéltem újra.
- Ez úgy történt - mondom -, hogy minden este odaálltam az ablaka alá, ahol dolgozott.
Tán hallotta is hírét, Varga Pistának hítták szegény párát. Ő foltozta a csizmákat, papucsokat, meg minden
rosszat, ami csak van a világon. És nem elégedett meg a mesterségével az istenadta, hanem versírásra
vetemedett öreg fejjel, és emiatt a gyerekek versben csúfolták. Én tanultam meg a legszebb verset. Odaálltam
esténként az uccára néző ablakához, ahol dolgozott, aztán rázendítettem:
Fekete sas, sáros ucca,
Itt lakik a Varga Pista.
Varga Pista farkadina,
Mind a kettő ebenguba.
A suszter felkapta a kaptafát:
- Ebenguba az anyádnak a... Evvel belevágta a kaptafát a saját üvegablakába. A kaptafák kirepültek az
uccára, én összeszedtem mindegyiket, és elvittem haza. Gyűjtöttem a kaptafákat, de az a suszter olyan
kitanult, igazi nagy gazember volt, hogy sosem dobta ki a rendes párját, amelyikre szükség lett volna, így
aztán nekem csupa felemás kaptafáim voltak, meg neki is.
Engem sose tudott megdobni a suszter, pedig volt olyan hét, hogy négyszer verettem be vele az ablakait.
Mikor a vándorüveges becsinálta az ablakot, este rendesen meglátogattam. Amikor a suszter megpillantott, a
szeme vérbe fordult, a fogát csikorgatta, pedig csak két foga volt összesen, egy alul, egy meg fölül. És az
ablak újra csak odalett. Nem bírta megállni, hogy bele ne vágja a kaptafát, olyan gyenge volt a természete.
Ez a Varga Pista utoljára annyira megutált engem, hogy elment lakni a szomszéd faluba. Azt is beszélték,
hogy azért ment el a másik faluba, mert a házát ellicitálták az ablakosok. Nem tudom, mi az igazság ebben a
dologban, de én azt a susztert, akárhogy is utált engem, mégis nagyon szerettem, mert igen szorgalmas
ember volt. Úgy dolgozott éjjel-nappal, majd megszakadt. Azt a házat is a saját keze munkájával szerezte,
amit elvettek tűle.
Ittam egyet a boroskulacsból, Konc bácsi biztatott:
- Igyál, Bendegúz. Úgyis csak eccer élünk!
Mondd, Bendegúz, hogy is történt az a csúnya eset avval a csúnya asszonnyal, aki a harmadik szomszédod
volt?
- Ez úgy kezdődött - mondom -, hogy én igen szép kisgyerek voltam fiatalabb koromban. Mindig attól
féltettek, hogy megver valaki szemmel. Eccer azután minden tilalom ellenére kisétáltam a faluháza elé, hát
kivel nem találkoztam, mint egy furvízer katonával. Már nem tudom, milyen rangja lehetett, azt hiszem,
káplár volt vagy tábornok. Én még máma is megismerném ezt a katonát, mert akkora két zápfoga volt elölről,
mint a nagylábom ujja.
A furvizer katona éppen a Bürge Márit fojtogatta a kerekeskút mellett. A Mári meg vizeskannával akarta
szétverni a fejit. Egyszóval: szerelmeskedtek, de nagyon. Aszongya a furvizer katona, hogy meglátott:
- De jó képed van, komám! Hogy hítták apádat, a Jánost, mikor kicsi vót? Nézd mán, Mári, micsoda
pantallót visel ez a gyerek ?!
Amikor nézem a furvízert, látom, hogy egy nagy szivar van a szájában. Éppen olyan szivarra pályáztam én
már régen.
- Aggyon már egy szivart - mondom a furvizernek -, de hirtelen, mert nagyon kívánom.
- Adott is egyszóra.
- Gyufát is - mondok -, hagy füstölök.
Rágyújtottam rendesen. A faluháza előtt állt a községi vizeslajt, fölültem a tetejire szivarozni. Igen szép
fekete szivar volt a számba, aki látta, ugyancsak megnézte. Még a pap is ott bámészkodott, és nézte, hogy
szivarozok. Gondoltam, elszívom a szivart, a végit meg odaadom a papnak, ne tátsa itt hiába a száját.
Füstöltem nagy igyekezettel meg köpködtem, ahogy illik. Amint füstölök, eccer csak fölkeveredett a
köldököm tájéka, és leestem a lajt tetejéről. De mindjárt felkeltem, oszt szaladtam hazafelé.
Otthon az udvaron valahogy kicsúszott alólam a lábom, minden ok nélkül elájultam, észre se vettem,
hogyan. A szomszédból, innen is, onnan is összeszaladtak az asszonyok, mivel az édesanyám hangosabban
siratott, mint köllött vóna. És kimondták fölöttem az ítéletet, hogy megvert valaki szemmel. A görbe lábú
Sára néni vót a vezér, ő vállalkozott rá, hogy kigyógyít. Mikor eszméletre tértem, egyszerűen elkapta rajtam a
pantallót, lenyomott a földre, ráült a fejemre egyenesen. Azt hittem, sose látok többet napvilágot. El se
merem mondani, mit csinált velem.
Én sose kezdtem volna ki Sára nénivel, ő kezdte ilyen formán a gyalázatot. Először úgy terveztem, hogy
én is ráülök az ábrázatára, de féltem tőle. Ilyen szerzetektől minden kitelik, ezt már régen kitapasztaltam.
Közben anyám beíratott az iskolába. Megtanultam nagy hirtelen a könyvolvasást. Az első könyv, a
Koponya titka, ez volt a leghasznosabb olvasmányom, ebbe a könyvbe az állt, hogy aki halálfejre esküszik, az
meg is tartja fogadalmát szerencsésen. Lerajzoltam hát a halálfejet először a palatáblámra, aztán a Sári néni
kapujára, szívemre tettem a kezem, úgy esküdtem meg szabályosan.
A házunk előtt járt kútra Sára néni, nem is álmodta, hogy a kapu tetején lestem rá. Nagyon eltökéltem,
hogy most agyonütöm. Féltéglával szántam először fejbe kólintani, és csak azután akartam nekimenni a
doronggal. Isten látja lelkem, a púpjára nem is gondoltam. A féltégla, alighogy elhajítottam, nekirepült Sára
néni hátának. Erre lett aztán csúnya ribillió. Sára néni összesivalkodta az egész falut. Lehasalt a kocsiútra,
úgy csúfoskodott:
- Jaj, meghalok ! meghalok ! halok mán ! most halok! jaj, jaj-jaj-jaj, no, mán halok, jaj, halok!...
A vége az lett, hogy életben maradt. Ilyen vénasszonyt sose lehet téglával agyonütni.
Mondom, ez a Sára néni valódi fő-főboszorkány volt. A mi banyánk valóságos angyal hozzá képest...
Úgy láttam, Konc bácsi sír, pedig nevetett, a könnyeit törülgette, és aszonta:
-Sose hallottam ilyen szép, igaz történeteket, mióta a világon vagyok. Bendegúz komám, semmit se
mondok, ha aszondom, hogy te vagy a világra született kétlábú igazság. A jó Isten tartson meg sokáig! A
bánatod sose legyen nagyobb, mint a nyugdíjas bakterok fizetése. Igyál, komám, van még a korsó fenekén
egy kicsi. Igyál az egészségemre!
- Nem iszom többet - mondok -, mert nem bírok hazamenni.
- Akkor danoljunk valami igen szépet!
-Danoljunk! - mondom.
Vagy hatszor eldanoltuk a csicsóné három lányát, azután elbúcsúztam a barátomtól.
Úgy érzem, mindenképpen el kell beszélnem a gazdám csodálatos gyógyulását, ha másért nem, hát azért,
hogy lássa a világ, mennyire nem vagyunk maradi emberek, meg hogy menynyire kifejlődött mifelénk a
tudomány. De hogy egyik szavam a másikba ne öltsem, be kell tartanom a sorrendet is a mellékes dolgok
miatt.
Azt mindenki tudja, hogy amióta kimaradtam az iskolából, én vagyok a bakterházban a pásztorgyerek. A
bakter teheneit szoktam legeltetni a töltés mellett, közben ő le- meg fölereszti a sorompót.
Sorsomra nem panaszkodhatom: sose is panaszkodtam. Legföljebb a bakter anyósa ellen lehetne
kifogásom, aki olyan lapos elölről, mint a lángos, hátulról meg olyan görbe, mint a Szent Gellért hegy. Persze,
az öregasszony állandóan engem gyötör, és talán már el is ásott volna az istálló mögé, ha a bakter nem
pártfogolna. De hát pártfogol, amibül aztán az következik, hogy én is pártolom őt: együtt járok vele lopni
éccakánként a határba. Nem mintha meg akarnék gazdagodni, mert nem magamnak lopok, de mint cseléd
boldog vagyok, hogy jót tehetek valakinek. Ezért nyugodt a lelkiismeretem.
A fődolog aztán, aminek ilyen nagy feneket kerítek, úgy történt, hogy a gazdám váratlanul megbetegedett.
El lehet képzelni, mennyire megrémültem, amikor megtudtam. Rögtön lehajítottam az ostort, és szaladtam be
a házba, mondok: ha lehet, segítek rajta.
Hát a bakter ott feküdt kinyújtózva a kemencepadkán, új ködmönnel a feje alatt, és jajgatott kegyetlenül.
Rögtön kérdem, hogy mi baja, de egy szót se szólt, csak rágta a vánkoscihát, mintha erővel széjjel akarta
volna szedni. A feje gőzölgött, és olyan volt a szaga, akár a döglött lóé. A ténsasszony is ott csúnyálkodott a
padka mellett, szólok aztán neki is:
- Mongya mán, asszonyság, mi lelte a baktert ?
Aszongya a banya:
- Föl van püffedve. Alkalmasint vízibetegségbe esett.
- Az bizony elég puruttya betegség - mondom -, sose hittem, hogy ilyen csúfság megtörténhetik egy
bakteron. Úgy látszik, bele is pusztul, a ragya verje meg, akkor pedig én is kódusbotra jutok. - Így
vigasztaltam a ténsasszonyt, amint illik is, amikor nagybeteg van a háznál, a bakter meg jajveszékelt, akár a
tőrbe esett ördög.
Azon a véleményen voltam, hogy a gazdám alaposan bezabálhatott, mert egyrészt tegnap volt elseje,
másrészt meg követválasztáson volt a faluban, és ott is megrakta a degecet. Nem túlozom el a dolgot, de a
bakternak olyan pápista színe volt, hogy én már nem adtam volna az életéért egy marék túrót se.
Feküdt a padkán halálra váltan, és a nyelvit úgy öltögette a gerendák felé, hogy rossz volt nézni.
No - mondok -, a fene rágja meg, ez a bakter se éri meg a pótválasztást! Legjobb is vóna egy boglya
szalmát fölvinni a padlásra és fölgyújtani az egész bakterházat.
Most győződtem meg róla, hogy milyen égbe kiáltó szerencse ért engem, amikor nem mentem be a faluba
szavazni, mivelhogy nekem nincs is szavazati jogom.
Délután már olyan rosszul volt a bakter, hogy én a legszívesebben meggyóntattam volna.
Mondom neki :
- Hallja kee, elhíjjam a papot?
Aszongya erre :
- Nem segít itt mán, csak a piócás ember...
Most pedig Bendegúz, szedd össze magad, szaladj, ahogy csak tudsz, oszt keresd meg a határba a
piócaszedőt, mert rögtön-rögvest elpusztulok.
Mit tehettem volna mást: elindultam megkeresni a piócást. Eleinte igen nekirugaszkodtam az útnak, mert
úgy gondoltam, hogy a bakter élete énrám van bízva. Arra vitt utam a halmi szőlők mellett, a cseresznyefák
kilátszottak az útra. Mondom magamban: egy perccel később vagy korábban, az már tökéletesen mindegy.
Bementem a szőlőbe, és már fönt is ültem egy cseresznyefa tetején. Egy kicsit igazán várakozhatik a bakter -
gondoltam -, azután majd annál jobban sietek.
Hamarjában nem tudnám megmondani, hogy meddig időztem a szőlőben, de amire kijöttem, úgy megtelt a
hasam, hogy bizony, nehezemre esett volna összevissza szaladgálni a határban. Valahogy azért
kivánszorogtam az útra, és lefeküdtem egy fa alá a hűvösbe. Mondom magamban: addig csak nem pusztul el
a bakter, amíg kipihenem magam: Nem lehet olyan pofátlan, hogy sírba viszi az egész hónapi fizetésemet.
Mert arról a két pengő negyven krajcárról igencsak hallgat, pedig mán máma másodika van. Megyek is
rögtön, amint kipihentem magam. Nem hagyom a bőribe a pénzem.
Hát amikor kipihentem magam...
- Már megyek! - mondom magamnak. De alig tudtam megmozdulni. Ilyen lusta még nem voltam, amióta a
bába szárazba tett. Szegény bakter !... Nem is értem, minek él ilyen ember a világon? No - mondom -, még
egy rövid félórát alszom, aztán törik vagy szakad, elmegyek vissza a bakterházba. Fejem alá tettem a lajbit, és
szépen elnyújtóztam.
Arra ébredtem föl, hogy a kabóca-kakas belekukorékolt a fülembe. Fölültem a fa alatt, és először is
lelkiismeretesen körülnéztem. Mert megtörténhetett volna, hogy a vénasszony időközben keresésemre indult,
és ha itt találna fekve, a fa alatt, könnyen életveszedelembe kerülhetnék. De hiába néztem előre-hátra, nem
láttam sehol egy lelket sem. Elindultam hát hazafelé.
Amint bandukoltam, ki jön velem szemben? A piócás ember. Egy lekváros üvegben négy szál pióca úszkált
a hóna alatt, a gatyája szára föl volt gyűrve, mindenképpen tudományos embernek látszott. A bajusza színét
persze nem tudnám megmagyarázni, mert attól függ, hogy mit evett utoljára. Mondom aztán neki, amikor
egészen összetalálkoztunk :
- Ha nem tévedek, éppen keedet keresem.
Vízibetegségbe esett a bakterom, már föl is püffedt. Annyi benne a víz, hogy ha nem sietünk, elönti az
egész bakterház környékét.
- Lehetetlen - mondta a piócás -, hiszen nem ivott az meg egy vödör vizet egész életiben se.
- Nem hát - mondom -, nem marha az én bakterom, hogy vödörszámra igya a vizet. Annyi bizonyos, hogy
most éppen halálán van, és a rokonokat még nem is értesítettük.
-Akkor siessünk - mondta a piócás. Mentünk sebesen a bakterház felé.
Amint hazaértünk, nézzük a baktert. Hát a szegény párában már alig volt szusz. Éppen az utolját
rugdosta...
-No, mi baja van keenek? Hogy kezdődött a nyavolya? - kérdezte tőle a piócás. - Mongya el őszintén,
különben, ha nem akar becsületesen vallani, kénytelen vónék hasba rugdosni kendet.
A bakter morgott valamit, de csak olyanformán, mint a bolhás kutya, amikor seprűvel verik a homlokát.
Így hát én magyaráztam el bővebben a tényállást.
- Meggyógyítom én keedet egykettőre - mondta a piócás -, ámbár kendnek mán igen erős lóganéj szaga
van, ez pedig a legrusnyább állapot, akármit is mond a kormány, emmán a legutolsó stáció, csak azér, nehogy
elkámpicsorodjon, mert ha én eccer aszondom, hogy kelj föl, Lázár, akkor ugrani köll a halottnak. Hijába,
ehhöz már én értek jobban és nem az orvos. Van-e a háznál ekkis vékony terpentin?
Pálinka is köll, féloldal szalonna, tollseprű, retek meg egy félrőfnyi használt gatyamadzag.
Csupa véletlenül van nálam hétféle macskaszőr, majd mindjárt megkeverjük dohánnyal.
Két egész kenyeret is köll a szomszédbul szerezni, de mielőtt behoznák, háromszor keresztül köll gurítani
a küszöbön. A kenyereket vadonatúj pöndölbe köll betakarni, hogy ne érje a levegő.
Az utóbbit a banyának mondta a piócás.
Előkerítettem a pálinkás üveget meg a tollseprűt, hoztam a padlásról egy oldalszalonnát, és a piócás
megkezdte a gyógyítást. Először is megtöltötte a bakter pipáját macskaszőrös dohánnyal. A bakter rögtön
rágyújtott, közben a piócás egy nagy fej vöröshagymát dugott a bal hóna alá, s amíg a bakter pipált, vékony
terpentint kent a talpára. - Érzi-e kee, hogy javul? - kérdezte a piócás.
- Ekkicsit mintha jobban vónék - mondta a bakter.
- Hát csak igyekezzék kee, ha jót akar, különben kénytelen leszek leereszteni keedet vasmacskán a kútba.
Most pedig tápászkoggyon kee föl, oszt nehezedjen rá bátran a két talpára, aztán szalaggyon körül háromszor
a bakterházon.
A bakter rendesen fölkelt, fölhúzta a bugyogóját, és kivezettük a ház elé. Ott aztán úgy megindult, akár a
veszedelem. Aki még nem látott baktert szaladni, el se tudja képzelni.
Utoljára hárman fogtuk meg, hogy végképp el ne szaladjon.
A piócás visszavezette a baktert a házba, ágyba fektette, bekötötte az orrát madzaggal, majd négykézlábra
állította, és a füle tövit megkente zsírral, de úgy ám, hogy csak úgy csepegett. Ennek utána hasra fektette, és
a dohányzacskójával kilencet ütött a tomporára.
Ettül olyan egészséges lett a bakterom, mint a makk. Azelőtt olyan hangja vót, mint a varjúnak, most meg
valósággal turbékolt, akár a tojógalamb. Azt mondta a piócásnak:
- No, hát a púp vesse ki keenek a hátát, ezt se hittem vóna. Olyan jól érzem magam, mintha most estem
vóna le az égbül.
Azt feleli a piócás:
- Ne sokat vartyogjon kee, hanem szedjen össze minden apróságot, amit mostanában használt, és rakja le
ide a vánkoscihára. Tegyen rá egy ódal szalonnát, fél zsák lisztet, egy pár csizmát, két vánkost, három egész
kenyeret, egy zacskó túrót, egy üveg pálinkát, a tavalyi ködmönt meg egy szentképet a falról. Pénzt nem
fogadok el, majd csak ha visszagyüvök, mert ezeket a holmikat a betegséggel együtt kiviszem a határba. Nem
szabad ezt látni többet senki emberfiának. Képzelje el kee, ezt már maga is elgondolhatja, hogy mi történne,
ha rácsúszna a lépe a májára?
- Nagyon igaza van keenek - bólingatott a bakter.
Én meg a vénasszony elkezdtük a holmit elöszedni. Majdnem mindent összeraktunk, ami a házban
található volt. Még a bakter ünneplő gúnyáját is a batyuba tettem, amiért teljes harminc esztendőn át koplalt,
hogy egy szikrája is itt ne maradjon a nyavalyának.
Mert akár hiszik, akár nem, mostanában valahogy én se vagyok rendben a lépemmel és úgyszintén a
májammal se...
Utoljára akkora batyut kötöttünk a piócás hátára, alig látott tőle kimenni az ajtón. De megérte. A bakter
képe olyan egészségesen lesett ki a szőr közül, hogy elmehetett volna vele fizetésjavítást kérni a
minisztériumba. Amióta ismerem, csak egyszer volt ilyen végtelenül barátságos színben az ábrázata, mégpedig
akkor, amikor a feleségit fölakasztotta az eperfára.
Mondta is :
- Hát, Bendegúz, pálljon ki a szád, régen éreztem ilyen jó magam.
- Tudom - mondom -, tudok én mindent...
Többet azután nem beszéltünk a dologról ezen a napon. Egy darabig még ott ültem az asztal mellett, és
gyönyörködtem a gazdám ábrázatában, s miután beesteledett, kimentem megitatni a teheneket.
Itt mindjárt elmondhatom az elején, hogy ez a történet a lehető legrosszabbul kezdődött úgy énrám, mint a
bakterház összes lakóira nézve.
A nyájas vagy milyen olvasó bizonyosan tudja, hogy nekem már a harmadik iskola osztályába köllene
járnom, ha nem szegődtem vóna el marhapásztornak. Csak hát ott van a feneség, hogy elszegődtem.
Fölmondani se tudom a szolgálatom, mert mi lesz akkor a bakterombul, akinek én vagyok a leghasznosabb
embere és a leghűségesebb szolgája. Most meg már azért is igen kedvelem a gazdám, mert új ancúgot vett
magának, és a harmincötödik szolgálati éve jubileumára úgy kiöltözött, hogy én meg a bundáskutya alig
akartuk reggel megismerni.
Magamrul csak annyit mondok, hogy éjjelnappal fülelek, mert úgy gondolom, nem vezet az jóra, hogy a
bakterom ennyire flancol. Mondhatom, nem is csalódtam reményeimben.
Ez megint úgy történt, hogy egy délben, amint hazahajtottam a teheneket, kit látok a ház előtt sétálgatni?
Még a lélegzetem is elállt, amikor megpillantottam az illetőt: egy hordóhasú, száraz lábú vászoncseléd
pöndölt terítgetett a szomszéd bakter köcsögfájára. De most valami igen csúnya szerzetet gondoljanak a
nyájas hallgatóim. A hasa akkora vót, mint valami szalmapetrence, a lába meg úgy kaszált erre-arra, mint a
hízott kacsának. Amikor minden iránybul kitapasztaltam a formáját, odaláboltam eléje érdeklődni. Mint
mindég, most is a legfinomabban kezdtem a beszélgetést.
Mondok :
- Édes naccsád, melyik vonattal érkezett?
Aszongya erre :
- Hát kedves gyermekem, pállott szájú Tóbiás, én azt most nem tudom neked megmutatni, mert az a vonat
mán elment vagy négy óra hosszája. Aztán nekem, ha jóba akarsz velem lenni, ne mond azt, hogy naccsád,
mert egyrészt pofon ütlek, másrészt nem vagyok a babád... Engem Boris néninek hívnak, ha tudni akarod.
- Szóval, kegyed az a csámpás Borcsa, akit a Szedmák bakter szokott emlegetni? - Azt mondja erre :
- Csámpás Borcsa az ángyodnak a térgye! Most meg azt mondom, kotróggy innen, mert úgy taknyán
tenyeröllek, hogy elered az orrod vére.
A csúnya asszony irgalmatlan morgásba fogott. Vót neki alul két zápfoga, azt csattogtatta rám, a szemeit
meg úgy forgatta, mint a nyársot. Mit szépítsem a dolgot: ijedtemben farolni kezdtem hátrafelé. Úgy
gondoltam, ismeretségnek ennyi is elég. Nem is néztem tájára se Borcsának, bár sejtettem, hogy nem lesz jó
vége a bakterháznak.
Másnap délben ez a Borcsa talált valahol egy döglött tyúkot. Először összevissza hurcolászta a dögöt,
mutogatta fűnek-fának, hogy milyen szép húsa van, és milyen kár lenne elhajítani. Aztán vizet melegített, és
nekilátott megpucolni, hogy megfőzi a bakteromnak. Már a belsőrészeknél tartott a pucolásnál, amikor
odamentem hozzá, és barátságosan beszélni kezdtem vele. Mondom a Borcsának:
- Miért nem hajítja el a fenébe azt a vacak tyúkot ?
- Szagold csak meg, hogy milyen jó szaga van - mondta, és egy nyaláb tyúkbelet tartott elém. Közel
mentem kitapasztalni a bakterom ebédjét, és ekkor a vén Borcsa elkapta a karomat, és a sok tyúkbelet
rámaszatolta a képemre. Mérgembe előrántottam a budlibicskámat, hogy megnyúzom a Borcsát, ő meg fogta
a vájdlingot, amely tele volt meleg vízzel meg tyúktollal, és az egészet a szemem közé öntötte. Még
magamhoz se tértem az ijedtségből, mikor a vén Borcsa megpörgette, és már nem tudom hányat, hármat-e
vagy kilencet rúgott a túlsó részembe. Aztán megfogta a seprűt, és azzal is kegyetlenül végigvert rajtam.
Természetesen nem hagytam magamat agyonverni, hanem futásnak eredtem. Csak a szalmakazal mellett
álltam meg tájékozódni. Ekkor láttam, hogy az egész bakterház népe rajtam röhög. A bakterom úgy
tántorgott örömében, mint egy békebeli forintos szamár, a szomszédasszony arca szintén kikerekedett, akár a
holdvilág. Borcsa asszony meg fölhúzta szája szélét a feje tetejére, úgy örvendezett.
Elmentem a kúthoz, a vályúba vizet húztam, és elkezdtem mosakodni. Az ingemben megtörülköztem,
belenéztem a kis tükörbe, amit a zsebemben hordok, azután kitapogattam a túlsó részemen a foltokat. Csak
most vettem észre hogy milyen pusztítást végzett Borcsa asszony a nadrágom hátulján. Meg is fogadtam,
hogy nem nyugszom addig, amíg sírba nem fektetem. Ha én ezt csak úgy annyiban hagynám, nem
érdemelném meg, hogy két lábon járjak. Országos csaló lennék, ha nem szaggatnám ki a haját szálanként. Így
keseregtem törülközés közben, majd a kalapom mellől elővettem a zsákvarrótűt, azután fölmásztam a
háztetőre, hogy nyugodtan kifoltozzam a széjjelrugdosott nadrágom. Hallottam, hogy a bakter kiabált értem,
hogy menjek ebédelni, de süketnek tetettem magam. Ehetek én a határban annyi körtét meg barackot,
amennyit csak akarok, nem vagyok rászorulva a bakter ennivalójára. Eddig is csupa finomságból ettem együtt
a bakterommal, de máma minden finomságom mellett azt kívántam neki is, hogy álljon belé a görcs minden
oldalon, lepje be a képit a fekete guga lógjon ki a szeme a térgye kalácsára, szakadjon rá az ég, aztán üssön
belé a ménkő az egész bakterházba. A Borcsa asszonynak külön kívántam mindent, amit csak lehet, közben a
zsákvarrótű is szaporán járt a kezemben, és így a varrással is egykettőre elkészültem. Mondhatom, mestere
vagyok a foltozásnak. Nincs akkora repedés az egész világon, amit én két-három öltéssel össze nem varrnék.
Aki mégis azt állítja, hogy énnálam különben varr, mán nem is lehet becsületes ember.
A ruhámat teljesen rendbe tettem, egy darabig a bakterház előtt várakoztam, s mivel semmi olyan nem
történt a házban, amit hasznomra fordíthattam volna, a tehenekkel elindultam a ferihegyi határba.
Sok minden történik egy tehénpásztor körül egész nap, amit nem érdemes elbeszélni, így hát én is a
velejére térek a dolognak.
Sötét este volt a bakterház körül, már én is megjöttem a faluból, ahova a tejet szoktam hordani. Alighogy
letettem hátamról a puklikosarat, belépett a házba a bakterom felesége. Ő is most jött meg a Rátót nevű
falujából. A bakterné minden ok nélkül elkezdett sírni-ríni, szortyogott és jajveszékelt keservesen. Mikor
aztán mindenből kifogyott, szomorúan elmondta, hogy meghalt a középső öccse, a Gugás Palcsi.
- Ezen ne keseregjen - mondtam a bakternénak -, majdcsak föltámad egyszer. Hiszen mindnyájan
föltámadunk valamikor, talán még én is, pedig csak marhapásztor vagyok. Meglássa, olyan csődület lesz itt a
föltámadás napján, hogy csuda.
De a bakterné egyre csak kesergett, és a Gugás Palcsit emlegette. Mondom a bakternak, mondja mán el,
milyen ember lehetett az a Gugás Palcsi, hogy annyira odavan érte a felesége?
Aszongya a bakterom:
- Hát bizony, Isten nyugosztalja, elég nagy gazember volt őkelme. Mindég tudta, hogy melyik háznál hány
ludat tömnek, és ha megáhította a lúdhúst, három libát is ellopott egy éccaka. Nem is úgy hítták mán utoljára,
hogy Gugás Palcsi, hanem csak Macskanyúzónak nevezték. Egyszer megnyúzott vagy kilenc macskát a
faluban, akkor ragadt rá a név. Megtette az ebadta, hogy megfogta a pap cirmos macskáját, a végrehajtóét, a
jegyző macskáját és még egy jó néhányát. A nagy csapat macskát fölaprította, és megfőzte nyúlpaprikásnak.
Olyan finom pörköltet csinált, hogy annál különbet az olasz király is csak a neve napján evett macskahúsból.
A jegyzőt, a végrehajtót meg a papot nagy instállással meghívta vacsorára. Az urak látták, hogy Palcsi sógor
meg akarja őket tisztelni, és elmentek hozzá. Ott aztán úgy belaktak a macskahúsból, és olyan sokat ettek,
mintha valamennyien elmebajosak lettek volna. Palcsi ezalatt a végrehajtó kőccségin borért futkosott.
Eközben valahogy egy kicsit többet ivott, és kibeszélte a kocsmában, hogy az urak megették a falu összes
kóbor macskáit. Így történt, hogy még akkor este megjelentek a legények a pap ablaka előtt nyávogni, aztán a
jegyzőhöz mentek vernyákolni és utoljára a végrehajtóhoz. Ettől kezdve olyan nyávogás volt minden éccaka a
faluban, hogy a pap elhelyeztette magát, a végrehajtó megszökött, a jegyző meg mint afféle reakciós muki,
sóra töltötte a puskáját, és amikor javában nyávogtak az ablaka alatt, kilőtt az utcára. Így történt, hogy csupa
véletlenül éppen farba találta Gugás Palcsit. Ha igazság van a földön, Gugás Palcsi bele is pusztult volna a
szerencsétlenségbe. A jegyző fölmarkoltatta szegényt az út porából, beszállíttatta a vármegye tömlőcébe.
Nyóc hónapot ült Palcsi sógor a macskák miatt. Eközben a jegyző kiderítette róla, hogy húsz éve nem fizetett
adót, és a végrehajtó úgy ellicitáltatta mindenit, hogy egy fél kapcát sem hagyott neki, amiben az orrát
megtörölhette volna. Így került át Gugás Palcsi Rátótra, ahol az a nevezetes eset történt, hogy a lakosok el
akarták tolni a templomot a helyéről, hogy jobban belesüssőn a nap.
Gugás Palcsit a Gacsaly sógor fogadta be Rátóton, és meg is bánta, mert mindenki rosszul járt, aki egyszer
találkozott vele. Talán egy hete lakott a Gacsaly sógoránál, amikor találkozott az utcán egy fogfájós
emberrel. Ez az ember már mindenfélét rakott a fájós fogára. Gugás Palcsit is megállította, hogy nem tud-e
valami jó orvosságot... Gugás Palcsi elhitette vele, hogy egy pillanat alatt meggyógyul, ha fölmegy vele a
sógor padlására. Valahogy észre sem vette, amikor Palcsi drótot kötött a fogára, a drót végét meg a
padlásajtóhoz erősítette. kegyetlenül vigasztalta a fogfájós embert, hogy várjon egy percig, mingyár nem fáj a
foga, csak hunyja be a szemeit és így tovább. Hogy, hogynem, Gugás Palcsi letaszította a jámbort a padlásról,
s így a foga is ottmaradt a drót végin, de nem a fájós foga maradt ott, hanem az egészséges. A jó ember
ordított kínjában, és úgy vágtatott ki az udvarról, mint a sárkány. És jól tette, hogy elszaladt, mert Gugás
Palcsi a fájós fogát is képes lett vóna kihúzni... Hát ilyen ember volt az én. Palcsi sógorom - mondta a bakter,
és elment leereszteni a sorompót a gyorsvonat után.
A bakterom szavai után arra a nézetre jutottam, hogy nem is olyan utolsó ember volt Gugás Palcsi,
amilyennek az első percben gondoltam. S ha már elköltözött ez árnyékvilágból, megérdemli, hogy elmondjak
érte egy szép imádságot. Ilyesmi nekem is jót tesz, mert ha már nem lehetek pap, ahogy édesanyám kívánta,
illik, hogy megtanuljak keresztény ember módján imádkozni. Elővettem, hát a nagykönyvet, és olvasni
kezdtem. Rengeteget olvastam.
Már majdnem belezavarodtam, amikor észrevettem, hogy tulajdonképpen az országos vásárok leírását
olvasom a kalendáriumból, hogy hol van baromkirakodás meg efféle. Így tudtam meg, hogy Kókán is
marhavásár van, meg Veszprémben is. A magamét, amint látják, megtettem, s nem volt szándékomban tovább
foglalkozni Gugás Palcsival. Úgy gondoltam, ha el akarja vinni az ördög, úgyis elviszi. De hogy ennyire
ráértem, mért ne tettem volna meg érte, ami tőlem telik. Hiába, én már ilyen vagyok.
Mindennek meg szoktam adni a módját...
Két hétig nem is gondoltam Gugás Palcsira, ettem, ittam, legeltettem, amint szoktam. Hanem az egyik
reggel aszongya a bakterné:
- Te nem vettél észre semmit, Bendegúz?
- Nem én - mondok -, pedig fülelek.
- Nem láttad az én megboldogult öcsémet, amelyik a minap meghótt?
- Nem láttam - mondok -, a másvilágon nemigen vagyok járatos.
- Pedig most is ott áll a hátad megett - mondta a bakterné. - Nem tudom, mi van vele, nem tud
megnyugodni. Az éccaka is odaállt az ágyam elé... - így a bakterné.
Aztán bejött a bakterom, s annak is elmondta az esetet. A bakter azon a nézeten volt, hogy a Gugás
sógora nyilván beállt a túlvilágon kísértetnek, ez pedig az én megítélésem szerint a macskanyúzásnál is
utolsóbb mesterség. Mert hogy valaki télen-nyáron fehér lepedőben szaladgáljon, utolsóbb az utolsónál.
A bakter azt állította, hogy az éccaka ő is látott valakit a tyúkól mögött, bár gondolni se mert vóna a
Gugás sógorra, pedig nagyon hajazott rá... Ez már nekem is dongót tett a fülembe. Mondom a bakternak,
hogy itt vigyázni köll, mert ha ez a Gugás Palcsi rákap a tojásra, akkor kódusbotra jut az egész bakterház.
Aszongya erre a bakterom, hogy jó lenne valahonnan hozni egy kulacs szentöltvizet, ilyenkor az használ a
legtöbbet.
- Kit küldjünk el szentöltvízér - kérdezte a Borcsa asszony. Aszongya a bakter:
- Legjobb lesz, ha Bendegúz megy el érte. - Olyan mérges lettem, hogy csuda.
- Nekem nem rokonom a kísértet - mondom-, én nem bánom, ha a háztetőn járkál is Gugás Palcsi, minek
menjek én, mikor tüske van a talpamban, és már meg is gyúlt - morogtam kegyetlenül.
- Pedig neked köll elmenni - mondta a bakter. - Te vagy a legfiatalabb. Keresd csak elő a kulacsot, ott van
valahol a másik szobában.
Hiába fintorogtam, át köllött mennem a hűtőszobába, ahol állandóan sötét van, és szinte bizonyos, hogy a
kísértet is ott tanyázik. Ahogy a sötétben tapogatok, először a bakterom csizmája akadt a kezembe, olyan vót
ez, mintha Gugás Palcsi lábát fogtam vóna meg, csaknem elszaladtam tőle ijedtemben. Aztán, hogy igen
mérges lettem, fogtam egy köcsög aludttejet, és teleöntöttem a csizmák szárát aludttejjel meg tejföllel. Utóbb
megtaláltam a kulacsot is, de ekkor már annyira féltem, hogy melegem lett. Hiába, nem vagyok hozzászokva
a szellemekhez.
Odakint nem is vitatkoztam tovább senkivel, hanem eliramodtam a falu felé. Mindamellett nem jutottam
tovább, csak az útkaparó házáig. Örzse néni, az útmester felesége az udvaron ruhát szappanozott, amikor én
odaértem. Nagyon szépen köszöntem neki, mert ő is nagyon szép asszony, aztán az egyik mosóteknőbe
nekiláttam megmosni a lábam. A finom lúgos víz úgy kiszítta a talpam kelését, hogy a tüske is kiesett belőle.
Amíg a lábam mosogattam, Örzse néni adott egy nagy darab sült tököt, és megkérdezte tőlem, hogy mi újság
van a bakterháznál. Elmondtam neki, hogy bizony bajban vagyunk, tele van a bakterház szellemekkel, meg
mindenféle gyöttment kísértetekkel, éppen ezért most megyek szenteltvizet hozni, amivel a gazdám majd
ellocsolja őket a háztól... Aszongya erre az Örzse néni :
- Ha így áll a dolog, Bendegúz, ne nagyon törd magad a szentöltvíz után, jó lesz annak a szellemnek az a
víz is, amibe a lábad megmostad. Ne nagyon kényeztesd el a szellemeket, mert ott eszi őket a fene
karácsonyig. Remélem nem akarsz velük társulni ?
- Dehogy akarok - mondtam -, úgy félek tőlük, hogy az borzasztó.
- És milyen forma ember az a kísértet? Nőtlen vagy hajadon? Kopasz szájú vagy bajuszos ember? -
kérdezte Örzse néni.
- Azt hiszem, bajuszos ember, mert valámikor macskanyúzással foglalkozott. Sógorságban van a
bakterommal.
- Akkor az lesz az, akit én láttam - mondta Örzse néni -, csupa aludttej vót a bajusza. Tegnapelőtt járt erre,
mondhatom, régen láttam ilyen csúnya, malacorrú kísértetet. Örzse néni fölgyűrte szépséges karján a piros
réklit, és a kulacsomat telebugyogtatta a teknőből szappanos vízzel.
- Ezt elviheted haza, Bendegúz - mondta -, sokkal többet ér akármilyen víznél. Ez majd használ, de ha nem
felelne meg a gazdádnak, visszaveszem.
Örzse néni nyakamba akasztotta a kulacsot, a vállam megveregette, és biztatott, hogy ne féljek a
szellemektől, ha pedig a bakterom sokat szájaskodna velem, szegődjek el őhozzá, egy pengővel még meg is
toldja a havi fizetésem.
Nekem annyira jólesett Örzse néni beszédje, hogy csaknem hasra vágódtam előtte. Röviden szólva: nagyon
szépen elköszöntem tőle, és indultam hazafelé. Bár nem fájt a lábom, csak valamikor estefelé értem haza a
kulaccsal. A bakter felesége a ház előtt várt rám erősen.
- Hoztál-e szentöltvizet? - kérdezte a bakterom.
- Hoztam bizony, mégpedig a jobbikból - mondtam -, Örzse nénivel is beszéltem, ő is látta a kisértetet,
csupa aludttej volt a bajusza.
A bakterom elvette tőlem a kulacsot, és a szoba minden sarkába öntött egy kevés vizet, meghintette a
Borcsát, a banyát, a bakteromnak meg a haját kenegette erősen.
Ha így megy - gondolta -, előbb-utóbb apostolt csinálnak a bakteromból.
Utoljára engem akart megszentölni a bakterné, de mondok, énhozzám ne nyúljon, én már megmostam
benne a lábom rendesen, nem mondom, használt is valamit, én nem vagyok se lóhitű, se valami bakpista,
engem hagyjon meg a becsületes vallásomban, mert azt igazán nem szegődtem ki, hogy utoljára is engem
elvigyen mások helyett az ördög.
Aszóngya a bakter:
- Mit beszélt neked az Örzse néni?
- Nem beszélt olyan sokat, csak azt kérdezte, hogy milyen ábrázata van a bakterház szellemének, mert
tegnapelőtt találkozott eggyel, és annak csupa aludttej vót a bajusza.
A bakternak eszébe jutott valami, mert úgy fog az esze, akár a beretvája.
- Gyerünk csak át a hűtőszobába, nézzük meg a köcsögöket - mondta.
A bakterné lámpát gyújtott, aztán valamennyien átsétáltunk a másik szobába. Alighogy ide beléptünk, a
bakterom észrevette, hogy a sarokban levő csizmája szárába félig belebújt a bakmacskánk, és lefetyölt
irgalmatlanul.
Eleinte én sem tudtam, hogy mi a fene lehet a macskánkkal, csak amikor a bakterom farkánál fogva
kihúzta a csizmaszárból, akkor láttam, hogy csupa aludttej a pofája, a csizmaszár meg félig vót aludttejjel. A
bakterom azután a másik csizmáját fogta meg, és az úgy tele vót lötyedékkel, hogy alig tudtam megemelni.
Ekkor már úgy elborult a bakterom képe, mint villámütés előtt az ég.
Nem akarom rossz hírét költeni a bakteromnak, mert az ő bölcsességit ennek a könyvnek tizenhárom
kiadása is bebizonyította, így aztán nem volt nehéz kitalálni, hogy Gugás Palcsi tette tönkre a csizmáját
aludttejjel. Rám nem gyanakodhatott, mert reggel óta tájára sem jártam a háznak. A szörnyűségből úgy
megvadult a bakterom, ahogy még soha. Akkorát ordított, mint hajdan Sabácnál, amikor tökrészegen
rohamra indult a szerbek ellen. Talán végünk is lett volna mindjárt, ha egy másik szerencsétlenség nem siet a
segítségünkre. A bakter fölemelte egyik csizmáját, hogy menten belevágja a nagytükörbe, és abban a
minutában egy, roppanással összedűlt szemünk előtt a banyakemence, amit már régen ki köllött vóna
tapasztani. A bakterom ijedtében behúzta nyakát a gyomráig, mint a haldokló varjú a sűrűn kóválygó porban,
csak az órra vereslett, mint a vérbe mártott szurony. A bakterné sírt, Borcsa szortyogott, a banya keresztet
vetett, a bakterom csizmáját pedig én vettem pártfogásba. Ami aludttejet találtam benne, lelkiismeretesen
visszaöntögettem a köcsögbe. Úgy gondoltam, jó lesz ez a bakteromnak, ha megéhezik.
A bakterné ekkor sírva-ríva megkezdte a visszavonulást, utána a bakterom meg Borcsa, leghátul a banya
kullogott. Nagy szomorúan átmentünk a másik szobába vacsorázni, ahol már várt ránk a másik
szerencsétlenség. A vénasszony asztalra rakta a tányérokat, Borcsa behozta az öblös fazekat, a bakterné
pedig meggyújtotta a madzagon lógó lámpát. No - gondoltam -, most az egyszer belakok gancalével cefetül.
Mindgyárt tágítóttam is a nadrágszíjon bárom likat. Fene tudja, hogy történt, amíg vacsorához készülődtünk,
a legyek elrágták a gerendára akasztott lámpa madzagját, és az is lehet, hogy Gugás Palcsi szelleme
kapaszkodott rá, elég az hozzá, hogy amikor a bakterom meríteni akart a finom gancaléből, a lámpát
elengedte a korhadó madzag, és a csúnya petróleumlámpa beleloccsant a gancalébe. Ott maradtunk a sötétben
valamennyien. A bakterom moccani sem mert ijedtében. Én is csak sokára tértem magamhoz. Csendesen
odalapultam a falhoz, és kiugrottam az ablakon. Nem tudom, hogyan virradt hajnal a bakterházra, de ettől
kezdve mindennap történt valami égbekiáltó disznóság a háznál. Legelőször is elveszett a padlásról egy nagy
szál kolbász. A kéményből szintén eltűnt a csülök, ugyanakkor a köcsögökről leette valaki a tejfölt, én meg
olyan hasmenést kaptam, hascsikarással keverve, hogy nem győztem ócsárolni Gugás Palcsit.
A szomszédos Szedmák azért panaszkodott, hogy éjszaka, mikor aludt, valaki ráült a hasára. Röviden
szólva, rászállt a bánat a bakterházra.
Azelőtt nyóc-tíz használt gatyaszárat is megraktunk túróval naponta, és csepegett belőle a savó éjjelnappal.
A bakterom írós vajjal kenegette a bajuszát, most meg tészta meg gancalé jutott szegénynek, s úgy
elvadult az ábrázatja, mint valami összeesküvőnek. Még a szaga is megváltozott a gazdámnak. Azelőtt olyan
kellemes, ázott kutyaszaga volt, s mióta Gugás Pali ráijesztett, olyan szaga támadt, mint a döglött lónak.
Mondtam is magamban eleget, hogy ez a bakter sem szaggatja el az új ruháját, mert akit az ördög ennyire
célba vesz, el is viszi, ha negyven évig szolgálta is az államot. Amíg a gazdám háza népe szomorkodott,
Gugás Palcsi úgy járt ki és be a bakterház kéményén, mint a füst, és még a kulcslyukon is bemászott. Minden
éccaka megjelent lepedőben a bakterom háza előtt. Alighogy a bakternét kilelte a hideg, a banyát meg a
Borcsát kezdte szekírozni. A bakterom először kint hált a kazal mellett, és az istentelen Gugás Palcsi egyik
éccaka úgy végighúzott rajta a petrencerúddal, hogy majdnem belehalt. Most már egyebet sem tettem, mint
hordtam a szentöltvizet nyakló nélkül. Mondhatom, mindenféle vizet kipróbáltam Gugás Palcsin. Hoztam
szentöltvizet a templomból, a csodakútról, Örzse nénitől, az árokból is merítettem vagy háromszor, és ami
több, még imádkoztam is néhány litániára valót, mert mitagadás, én az imádkozásba is mester vagyok. És
Gugás Palcsi nem akart elmenni a háztól.
Legutóbb annyira elkutyult, hogy földhöz vagdosta a bakterom tojásait, és összetörte a köcsögöket. Ha ő
maga nem jelenhetett meg, a szelleme járkált a szobában. Így az egyik este meghallotta a bakterné, hogy egy
tücsök igen hangosan fütyül valahol az ágy alatt. Elmondta nekem, és másnapra már ezer meg ezer tücsök
muzsikált a bakterházban. Utóbb amennyi fekete tücsök van a világon, mind beköltözött a házba, s olyan
muzsikaszó hangzott, hogy ott Magyari Imre cigányprímás is megtanulhatott vóna muzsikálni. Aki még nem
hallott tücsökzenét el sem tudta képzelni, milyen hangosan és szépen tudnak muzsikálni a mezei hegedűsök.
Én például minden este beültem a bakterházba zenét hallgatni. Legutóbb is éppen tücsökzenében
gyönyörködtem, amikor aszongya a bakterné :
- Bendegúz, neked el köll menni Keresztúrra. A szelei szentkútbul köll vizet hoznod, amibe a szent kereszt
lábát mossák a búcsúsok. A kút is ott van a kereszt mellett; korán reggel indulj, mert estére itt köll lenni a
szentöltvíznek.
Szeretném, ha szegény Palcsi megnyugodna.
- Rajtam nem múlik - mondtam -, ha köll, én hetedhét országra is elmegyek szenteltvizet hozni. Bennem
teljesen megbízhat. Az egész családom becsületes, én meg kiváltképpen tisztességes gyerek vagyok. Annyit
azonban kikötök, hogy lekváros gombóc legyen a vacsora, mert igen megáhítottam.
- Meglesz a gombóc - mondta a bakterné -, korán reggel indulj a szelei kúthoz, estére be akarom szentölni
az egész házat. A háromliteres fonott üveget vidd majd magaddal. - Ennyit mondott a bakterné s mivel későre
járt az idő, kimentem aludni az istállóba. Másnap aztán korán reggel a hónom alá vettem az üveget, és
elindultam Keresztúrra. Hol gyorsan, hol lassabban haladva, el is érkeztem a szelei kúthoz. Ott vagy három
órán át annyi keresztet hánytam magamra, hogy sokat, azután a kútnál teleöntöttem vízzel a korsót. Magam
is megittam egy fél vödörrel, és siettem visszafelé. Hosszú órákon át bandukoltam már az úton, néha le is
heveredtem az árokba pihenni, végül úgy alkonyattájba csak megközelítettem a bakterházat. Amint a halmi
dűlő elé érkeztem, akkor láttam, hogy az útról felém tart két csendőr. Aszongya az egyik csendőr:
- Mi van a butykosba, gyerek?
- Szentöltvizet viszek a bakteromnak - mondtam.
- Olyan jámbor lett a bakterod, hogy már szentöltvizet iszik bor helyett? Csak nem bolondult meg
vénségére?
- Másra köll ez a víz - mondom -, televan a bakterház szellemekkel. A minap a szalmakazal mellett a
gazdám derekát is leverték petcencerúddal.
A csendőrök nem elégedtek meg a magyarázatommal, hanem unszoltak, hogy beszéljem el, miféle szerzet
a kísértet, hol dolgozik, van-e bejelentett lakása, és több effélét kérdeztek. Kénytelen voltam elbeszélni nekik,
hogy a rátóti macskanyúzó szelleme jár a bakterházba, akinek elárverezték a házát, és meghalt bánatában.
Aztán, hogy a rokonságának nem volt pénze elég hosszú koporsót vásárolni a halottnak, Gugás Palcsit
összehajtogatták, mint a lepedőt, és beletették egy gyereknek való kisebb koporsóba. Nagyon természetes,
hogy nem is érezheti magát jól olyan szűk helyen. Így került Gugás Palcsi szelleme a bakterházba. Idáig
megevett nyóc szál kolbászt, egy oldal szalonnát, mindennap megissza a gazdám kulacsából a bort, és teljesen
széjjelrugdosta a Szedmák bakter ünnepre való fazéksapkáját. A szellem úgy jár ki és be a bakterház
repedésein, hogy az egész háznépe megbetegedett tűle. A Borcsa sárgaságba esett, a bakterné ágyba dőlt, a
bakter meg olyan hasmenést kapott ijedtében, hogy három hét óta, ha csak egyet is köhög, máris oda van a
becsülete. Még én állok valahogy a bakterházban, ez nem is csoda, mert egyrészt fölvilágosodott gyerek
vagyok, másrészt máma is megittam vagy három liter szentöltvizet.
A csendőrök végighallgatták a magyarázatom, és ahelyett hogy rögtön elmondtak vóna egy nagy csomó
miatyánkot, elkezdtek röhögni. Mindég tudtam, milyen bugrisok a csendőrök, de hogy ennyire maradiak
legyenek, eszembe se jutott. Mondom az egyiknek:
- Ha jó szándékkal vannak a megboldogult irányába, nagyon jól tennék, ha imádkoznának érte. Módjuk is
megvan rá, s ideje lenne, hogy a megboldogult megnyugodjon valahára.
- Mink jó szándékkal vagyunk - mondta az egyik csendőr -, mindamellett, ha megfogjuk a szellemet,
először is kipofozzuk, és vasra verve kísérjük be a vármegyeházára. Nem szoktunk mink ilyen alakoknak
sokat imádkozni. Nem is hordunk magunkkal tarisznyaszámra imádságot. Ilyesmit beszéltek nekem a
csendőrök, amiből azt láttam, hogy Fogalmuk sincs a bakterház szelleméről. Nem szoktam szájaskodni a
hatósággal, így aztán nem is magyaráztam nekik többet egész hazáig.
A bakterház udvarán a gazdám várakozott rám, a butykost elvette tőlem, a csendőröket pedig behítta a
nagyszobába. Én mint rendesen, most is a konyhába mentem tájékozódni, ahol három asszony gyúrta, szabta
és gömbölyítette a lekváros gombócot. Nem akarom kibeszélni a bakterházat, de azt meg kell hagyni, hogy
jól élünk. Nem úgy, mint a putnoki mónár szamara. A bakterné minden héten más ételt szokott főzni, meg a
banya is. A múlt héten például olyan finom sűrű gancalevest ettünk nyóc napon keresztül egyfolytában, hogy
abba akár gatyát lehetett vóna keményíteni. Sokan persze nem is tudják, hogy mi az a gancalé. Annak meg az
a magyarázata, hogy aki nem olvasta a bakterház történetét, semmiképpen nem nevezhető művelt embernek.
Tehát a gancalé nem egyéb, mint az árpatészta leve. A gancát külön köll megenni mákkal vagy hajdinával.
Három héttel ezelőtt tíz napon keresztül sűrű krumplit ettünk babérlevéllel. Most meg a lekváros gombóc
került sorra. Remélem, hogy a gombóc is kitart a fazékban két hétig. Most, ahogy körülnéztem, legalább
háromszáz gombócot láttam egy csapatban, de akkorákat ám, hogy hatan bukdácsoltak a nyócliteres
fazékban, ahova a banya berakta őket főni. Amíg a banya meg a Borcsa a gombócokat csinálták,
elálmosodtam a sarokban. Arra ébredtem fel, hogy a bakterom orromnál fogva talpra állított, és behítt a
szobába enni, ahol a két csendőr már javában ette a gombócokat. Az egyik csendőrnek hegyes bajusza és
tompa orra volt, a másik meg a bakterom kesely malacához hasonlított. A gombócos tál a kemence vállán
lapult. Többször kacsintottam a bakteromnak, hogy vegye el onnan a tálat, mert ha ott marad éccakára, a két
csendőr hírmondót sem hagy nekünk belőle. A lekváros fazék szintén a padkán állt. Ez már nekem sehogy
sem tetszett. Mindamellett bevettem én is vagy tizenkilenc gombócot. Úgy vélekedtem, hogy inkább elrontom
a gyomrom, de amit lehet, nem hagyok meg másnapra. Ahogy láttam, a csámpás Borcsa is az én hitemre tért,
mert úgy nyámmogtak a banyával, mint a kérődző tehenek.
Amikor vége lett a vacsorának, a bakterné visszarakta a gombócokat a fazékba, aztán megfogta a lámpát,
és átjött a másik szobába. Én kiültem a ház elé, s ott guggoltam vagy három óra hosszáig. A csendőrök
eközben lefeküdtek, és már régen a másik oldalukra fordultak, amikor a Szedmák bakter föllármázta őket,
hogy fogják meg a kísértetet, ott van a bakterház mögött a kukoricásban. A csendőrök föl is ugrottak, és úgy,
ahogy voltak, ingbe, gatyába, csupasz kézzel megkezdték a nyomozást. Én szóltam a bakteromnak meg a
Borcsának, hogy legyenek elkészülve a legrosszabbra, aztán magam is botot vettem a kezembe. A banya meg
a bakterné rózsafüzér olvasót csavartak a kezükre, elôvették az imakönyvet, és várták, hogy vasra verve
behozzák a házba Gugás Palcsit. A bakterház népe, ahányan voltak, beszaladtak a csendőrökkel a
kukoricásba. A szellem észrevette a veszedelmet, abbahagyta a kukoricatörést, és futásnak eredt, csak két óra
múlva fogták meg a kísértetet, valahol a halmi határ szélén. A szellem nem vót más, mint az útkaparó fehér
szőrű szamara. A csendőrök egypárszor hasba rúgták a szamarat, és odakötötték a bakterház köcsögfájához.
Búsult a szamár kegyetlenül. Én vigasztaltam meg szegényt egy nyaláb szénával. Sose hittem, hogy Örzse
néni szamara túlvilági dolgokba keveredhetik. Mindenki megnézte a szamarat, azután a csendőrök
lemarházták a bakteromat, és bementek a házba. A csendőrök alighogy átlépték a hűtőszoba közepét, olyan
ordítást csaptak egymagukban, hogy én is meg a gazdám is meg az egész bakterház népe reszketni kezdtünk.
Szentül azt hittük, hogy Gugás Palcsi nyúzza őket odabent.
- Meggyaláztátok a hatóságot ! Brühűűű, brühűűű, brihíí, nyahú ! Brihűűű, nyahú...
A nagy ordításra a bakterné meg a gazdám és mindannyian bementünk a hűtőszobába, és akkor láttuk,
hogy egy nagy csapat lekváros gombóc éktelenkedett a csendőrők szuronyára tűzve. A puskákon vastagon
folyt a lekvár, a csendőrkalapok szintén az asztal közepén álltak, megrakva lekváros gombóccal. Most már a
gazdám is elordította magát, úgyszintén a Szedmák bakter feleségestől, a Borcsa meg pláne megeresztette a
torkát, úgy bőgött, mint a zálogos bornyú. Ha mindenki ordít - gondoltam -, én sem maradhatok ki:
ordítottam és visítottam, ahogy csak lehet. A csendőrök szóhoz sem tudtak jutni, mert utóbb a bakterné meg
a banya is elbődült.
Mindez a lárma azért történt, mert a csendőrök tollas kalapja ott állt gombóccal megrakva az asztal
közepén, de nem tudták a kalapokat megemelni, mert amíg Örzse néni szamarát hajszolták a kukoricásban, a
szellem mind a két kalapot odaszegezte negyven szál szeggel az asztal közepére. A csendőrök csizmája szára
szintén tele volt lekváros gombóccal, ezért ordítottak a csendőrök. Azután ugyancsak ordítozva hajigálni
kezdtek bennünket a gombócokkal, és a bakteromat többször pofán találták. Mikor láttam, hogy fele sem
tréfa, fogtam a gombócos fazekat, és mink is elkezdtünk hajigálódni. Repült a gombóc világgá, és egy perc
alatt olyan lekvárosak lettünk valamennyien, hogy borzalom volt ránézni a bakteromra. A bakterné ijedtében
rákezdett a rátótfalvi egyházi énekre, én meg Gugás Palcsi szellemét híttam segítségül ilyenformán:
- Segíts rajtunk, Gugás Palcsi!... - Dőcsd rájuk a bakterházat!...
Utóbb az egész bakterház népe úgy ordított, ahogy csak lehet. A csendőrök lekváros szuronnyal támadtak
rá a gazdámra meg a Szedmák bakterra, ekkor aztán úgy üvöltöttünk valamennyien, hogy ilyen lármát nem
hallott a világ a bakterház fönnállása óta. A csendőrök utóbb kénytelenek vótak meghátrálni előttünk.
- Teljesen meg vannak tébolyodva valamennyien - nyöszörgött az egyik lekváros képű csendőr.
- Följelentést teszek a parancsnoknak! - ordított Szedmák bakter. - Majd a főparancsnok úr megmondja,
hogy jogotok van-e csizmaszárba tömni a lekváros gombócot. Szégyen, gyalázat! Így meggyalázni a magyar
királyi bakterházat...
A bakterom családja sírt-rítt a gombócok pusztulása miatt, a gazdám meg a Szedmák bakter a csendőrök
vakanyját szidalmazta, a bakterom olyasmit mondott, hogy rögtön rájuk gyújtja a bakterházat, ha nem
takarodnak el.
Mink, az egész bakterház népe csülökre és botra támaszkodva vártuk a csendőrök elkotródását, ha pedig
valamelyik megszólalt, olyan ordítozást csaptunk, hogy azt Pesten is hallották, a minisztériumban.
Én eddig csak hátulról célozgattam gombócaimmal a csendőrökre, és az egyik zsiványpofájú utóbb azt
kérdezte tűlem :
- Mondd, te gyerek, nem tudod, mikor megy Vecsésről az utolsó vonat?
- Mán hogyne tudnám, mikor megy az utolsó vonat - feleltem -, ismerem én a vonatok járását tökéletesen.
Az utolsó vonat éppen akkor indul majd el, ha véget ér a bakterház története, és az állam fölszedeti a vasúti
síneket.
Ennyit mondtam a zsiványnak, az meg nekem ugrott, és teljesen lerúgta hátsó részemről a fótokat. Eddig
is ordítottam, nem mondom, de most úgy visítottam, hogy rettenetes. Sajnos, a rengeteg gombócot már
elhajigáltuk, így aztán nem tudtam egyet sem a fejéhez lapítani.
A csendőrök utóbb teljesen felöltöztek, kezükbe vették lekváros holmijukat, s elmentek a távolabbi
kúthoz. Ott még ordítoztak vagy másfél óra hosszáig, aztán csönd lett a bakterház környékin. Szedmák
bakter hazament aludni, a banya, a Borcsa asszony meg a bakterné szintén lefeküdtek, én a gazdámmal együtt
bementem a házba, és összeszedtük a széjjelhajigált gombócokat. A javát külön fazékba raktuk, a törötteket
meg a sarokba hánytuk, majd odaadjuk reggel a Szedmák bakternak, mert a mai napon nagyon rászolgált
arra, hogy életibe eccer jóllakjon gombóccal. Utoljára Örzse néni fehér szamarát vezettem be az istállóba,
nehogy megfázzon a köcsögfa mellett. A dolgom így rendben elvégeztem, és magam is aludni tértem. Nem
tudom, más ember mivel tölti álmában az éjszakát, de én olyan nagy rakás gombócról álmodtam, hogy
életfogytig megélhettem vóna rajta.
Amint megvirradt, aszongya a bakterom, hogy nem is hitte vóna, hogy a kincstári emberek olyan
arcátlanok legyenek, mint ezek a csendőrök voltak. Megették a finom gombócok javát, a maradékot pedig
harmincával a fejünkhöz vagdosták. Ámbár mink se sokkal maradtunk nekik adósok.
- Ez bíz igaz - mondtam -, én se ordítoztam olyan jóízűt, mióta a világon vagyok, mint tegnap éccaka.
Most már elhiszem, hogy nincs olyan kisértet a rátóti temetőben, aki versenyre kelhetne Gugás Palcsival.
Itt a véginél még el kell mondanom, hogy én szerettem vóna megismerni Gugás Palcsit személyesen is,
mert mi tagadás: kedvelem a nagy szellemeket. Sajnos, a gombócos háború reggelén, alighogy megfejtük a
teheneket, a bakterné meg a Borcsa asszony zajdát kötöttek a hátukra, és elutaztak Rátótra. Így aztán Gugás
Palcsi szelleme is meggondolta magát. Soha többet nem jelent meg a bakterházban.
Aszondom, helyesen cselekedett Gugás Palcsi, amikor eltávozott tőlünk. Ha én véletlenül kísértet lennék,
én sem tanyáznék sokáig a bakterházban.
Abban az időben - amiről most szó kerül - a nap is szebben ragyogott a keresztúri határban, ahova
legeltetni jártam. Nem volt más dolgom, pacsirtanótát hallgattam reggeltől estig. Ebbe néha beleugatott a
csősz kutyája is, de ez tisztára az ő baja maradt, mert sokkal előbb fejbe vertem a bottal, mint a csősz engem.
A szaladásokat régen betanultam, csak arra köllött vigyáznom, hogy valamelyik tehenemet el ne ragadja a
csősz - bizonyítéknak. Ha a Bimbó lassabban szedte egyik-másik lábát, megesett egy-két ütés a fejemen, de
semmiségekkel én soha életemben nem törődtem.
Errefelé minden körtét nekem találtak ki, de a tulajdonos itt is csak olyan szőrös talpú barbár. Észre se
veszi az ember, már fültövön fog, és kész a veszedelem. Ilyesmi ritkán történt, de sose volt lehetetlen.
Mindenképpen nézve a dolgokat, azt is mondhatnám, hogy kutya idő járt. Olyan meleg vót itt a határba,
hogy a csőszök se mertek előbújni a kunyhóból. Igaz, én látni se kívántam őket. Leginkább az árnyékban
időztem. Merem állítani, hogy nem egy szép gondolattal gazdagítottam vóna a világot, ha időközben el nem
felejtem őket. Így virradt rám a vasárnap, amelyiken a búcsú volt. Szerettem vóna búcsúra menni, de mivel
sántára vertem a Bimbót, nem mertem szólni a bakteromnak. Búcsú vasárnapján történt a véres tragédia,
amiről az egész világtörténelem egy kukkot se szólt, ezt a hiányt akarom most pótolni. Teljes valóságba
elmondom a szörnyűséget, ahogy az csakugyan megtörtént. Már kezdem is.
Délben megitattam a teheneket, de még nyoma se látszott, mintha készülne valami. Nagy események idején
így szokott ugyan kezdődni a baj, de én is csak utólag gondoltam erre. Mondom: békés idő járt. Este
rendesen bevittem a tejet a faluba, azután szaladtam haza aludni. A puklikosarat letettem a konyhába, és innen
bementem a szobába vacsorázni mert ilyen nagy ünnepeken többet kaptam enni, mint máskor.
Bemegyek a szobába, a bakter ott ült az asztal mellett. Ingbe, gatyába, mezítláb. A feje búbján félre vót
csapva a baktersapka, és olyan kétliteres forma fazékból bort ivott. Nem tett semmit, csak ivott, mint illik inni
búcsú vasárnapján egy bakternak, aki huszonnégy órás szolgálatot teljesít. Láttam már inni máskor is, nem
találtam rajta semmi különöset. Igyon, ha kedve tartja. Mindössze azt furcsállottam, hogy rettentően pislog
rám. Eleinte, mikorában idekerültem a házhoz, féltem tőle, de az már régen vót. Nyugodtan leültem falatozni.
Nem gondoltam semmire. Hát láttam én valaha, hogy a történelmet hogyan csinálják?... Egykettőre befaltam
a vacsorámat, és menni akartam kifelé.
- Várj ! - mongya a bakter. Fél bögre bort adott :
- Igyál, Bendegúz !
Lassan, apródonként ittam meg a bort. A bakter beszélt, hát illőnek tartottam meghallgatni.
- Még van egy kicsi a fazékba! Nem is tudom, hányadik fazék! Mert tudd meg, Bendegúz, úgy köll inni,
hogy az ember lássa jól a fazekat. Most példának okáért úgy látom, három fazék van az asztalon, pedig csak
egyrül tudok. Azt a másik gyereket zavard ki innen! Nem szeretem az idegeneket.
- Csak magam vagyok itt - mondom a bakternak.
- Pedig úgy láttam, ketten ettetek.
No - gondoltam -, ez a bakter alaposan bekávézott.
Jóéccakát kívántam a bakternak, és kisétáltam az udvarra. Mondok, körülnézek a portán, ha már a
bakterom ilyen csávába keveredett.
Ami ezután történt, abban teljesen ártatlan vagyok. Nem vállalok felelősséget a történelem színe előtt.
Itt köll megemlítenem, hogy a múltkor ellopták a bakterom összes tojótyúkjait, valami harminc darabot,
meg vagy húsz jércét. Akkor azt mondta a bakterom, hogy öt pengőt ad nekem ajándékba, ha legközelebb én
venném észre a tolvajt. Ki is tanított, hogy zajtalanul szóljak neki, ha ne adj Isten, valakit észrevennék a
tyúkól körül ólálkodni.
Mondom aztán magamba, hogy az udvarra érek: igaz, hogy a búcsú elmúlt, és a bakteromnak egy fia
csirkéje sincs, de az a kis pénz mégiscsak jó vóna nekem. Neki is fogtam rögtön megvizsgálni a helyzetet, de
nagyon óvatosan.
Hát először is, ahogy az udvarra értem, körüljártam a trágyadombot, utána meg a köcsögfát. A dolog
legveszedelmesebb részit a tyúkólt utoljára hagytam. Körülcammogok a tyúkólon, hát uram, ne hagyj el! -
még a vérem is megállt. Ilyen dologra nem voltam elkészülve: egy sötét alak guggolva nyögött az ól mögött.
De olyan csúnyán nyögött ám, mint akinek szorulása van... Még máma is meg mernék rá esküdni, hogy
csakugyan szorulása vót. Megfordultam igen sebesen, és mint a villám, vágódtam a bakter elé.
- Lopják a tyúkokat !
A bakter káromkodott:
- Haunye, a kirilejzumát a kakasülőnek!
Szaladtunk kifelé, ahogy csak lehetett. A fekete alak még mindig ott guggolt az ól mögött, és nyögött
keservesen.
- Ott van... - súgtam a bakteromnak. A bakter elordította magát:
- Megvagy, gazember ! ! - S máris ráugrott a ténsasszonyra. Észrevettem a bakot, de mondok - most már
benne vagyunk, hát egye meg a fene!
- Csak a torkát, a gégáját! - kiáltottam a bakteromnak. A bakter igyekezett is két kézzel, és valahogy
eltévesztette az irányt, mert az illető zsivány lábszárán keresgélte a torkát, ami azután igen keserű körtét
hozott. A banya úgy gyomron rúgta a bakteromat, hogy a szája is tátva maradt szegénynek. No - gondoltam
-, a fene megeszi, ha rám kerül a sor... Azt tapasztaltam, hogy a szerencse forgandó, mert hol a banya vót
alul, hol a bakter fölül. Többek között a bakter olyan villámló pofont adott a banyának, hogy attól féltem,
rájuk szakad a tyúkól. Merem mondani, hogy egyikük se hagyta magát. A baktersapka ijesztően hasonlított a
palacsintához. Ha a bakterom is így jár, uram segíts,- akkor már én se remélhetek kegyelmet... Határozottan a
bakter pártján álltam. A bakter most megint a banya torkát szorongatta, de az is balul ütött ki. A banya
bekapta a bakterom hüvelykujját, éppen a ballábán, amelyiken a nagybütykő van, és rágni kezdte. A szegény
bakter úgy ordított fájdalmában, hogy reszketett a tyúkól teteje. A környékbeli kutyák is megszálaltak, azt
hitték a balgák, hogy disznóölés van a bakterháznál. Világosan láttam, bár sötét volt, hogy a csata sorsa
eldőlt.
A lármára előgyött a szomszédból Szedmák bakter vasvillával, Szedmákné lámpát hozott, így derült ki a
nagy tévedés. A bakterom úgy össze volt karmolva, hogy a pogány is megsajnálta volna szegényt. Olyan
gyűrött volt a két füle, mint a lafancos kutyáé. A banya keservesen nyivákolt :
- Jaj, a farcsontom ! Odavan a vándorvesém !
- Inkább oda, mint ide - mondom a banyának.
Ahogy a ténsasszony a lámpavilág mellett megismerte a bakteromat, ijedtiben elájult. Rám várt a föladat,
hogy vizet hozzak a konyhábul. Hoztam is rögtön két vödör vizet.
Szedmákné vízzel kenegette a banya pofás felit, de az úgy tett, mintha meghótt vóna.
- Így sose éled föl - mondom -, nem köll ezt olyan nagyon cirógatni, nincs ez ilyesmihöz hozzászokva.
Így aztán végigöntöttem egy vödör vizet a banya hátán. Éppen föl akart tápászkodni, mikor a másik vödör
vízzel szemközt zúdítottam.
Nem is volt ő még ilyen tiszta, mióta a bába megfürdette, az pedig régen lehetett, valamikor a tatárjárás
idejében.
- Most aztán tiszta lett a ténsasszony - mondom a banyának -, olyan tiszta, mint nagypénteken a fehér
holló fia.
A bakter sehogy se akart kijózanodni. Nekidőlt a tyúkólnak, úgy könyörgött Szedmáknak, hogy eresszük
rá a tolvajra, végezni akar vele, Szedmák békítette:
- Nyugodjon meg szomszéd ! Nincs mán tolvaj !
Közben a banya megátkozott engem. De hogy megátkozott, ha hallották vóna! A bakter meg úgy
tántorgott, mint egy valódi részeg ember. Azt láttam, hogy sehogy se tud ráismerni saját magára. Megértem
egyrészt, mert ha nem látom a változását, magam is csak azt gondoltam vóna, hogy valaki kicserélte a
bakteromat.
Az egész bakter olyan cefetformát mutatott, hogy beállhatott vóna a kaléndáriumba adomának.
A banya nagy nehezen elkotródott. Szedmák főként a bakteromat segítette bevezetni a házba. Odabent
újra a fazék után ágaskodott, de én megelőztem: szeme előtt ittam ki a maradék bort a fazékbul. A bakter
erre lefeküdt, és egy perc múlva úgy aludt, mint a medve.
Szedmák elment haza, én meg leültem egy kicsit gondolkozni, mert mégiscsak borzasztó dolog ez, ha jól
meggondolom. Kigondolkoztam magam rendesen, aztán elindultam a barátomhoz, hogy megvigyem neki a
gyászhírt, amihöz képest a világháború közönséges kofalárma vót, semmi más.
Egy kis futással hamar elértem a 196-os bakterházat. Konc bácsi lelkendezve fogadott.
- Vártalak, Bendegúz! Juj, de vártalak. Nagyon finom, fekete kenőcsöt szereztem a bokádra. Igen
röstellem, hogy folyton sánta vagy.
- Nem közönséges kocsikenőcs ez, bácsi ?
- A fenéket! Igazi finom patikaszer. Szagold csak meg, milyen finom szaga van! Olyan igazi jó kátrány.
- Olyan büdös ez - mondok -, mint a kolera ! Honnan vette ?
- Azt ne keresd, fődolog, hogy van.
- Fölhasználom ezt a kenőcsöt - mondok-, ha csakugyan olyan jó. Hogy köll élni vele, külsőleg vagy
belsőleg?
- Ahogy neked jobban tetszik, ez csak természetes! Negyvennyolcba is ilyen kenőccsel kenegették a
markotá-nyosok taligáját. Jobbat nem is lehetne kitalálni.
- Akkor ez nagyon jó lesz nekem, ha csakugyan olyan finom. Elviszem haza a ténsaszszonynak, mert most
ő is orvosságra szorul.
- Már megint összevesztetek, Bendegúz? - Nem feleltem rögtön, hanem egy rongyba elcsomagoltam az
orvosságot, és kitettem a bakterház elé. Ilyen drága dologra én mindig vigyázni szoktam.
- Most már beszélhetünk, Konc bácsi !
- Mi az, csak nem vert meg újra a vénasszony? Attól félek, hogy meglazsnakolt! Ne engedj csúfot űzni
magadból. Lehetetlen dolog, hogy téged üssenek, verjenek. Nem mondom, valami szép menyecskétül én is
elszenvednék valamit, de ilyen esetbe nem mennék bele.
- Egészen megfordítva, Konc bácsi. Tudja, változnak az idők, ezt hallom mindig a bakteromtul is.
- Beszélj, Bendegúz, mi történt már megint ?
Elmondtam mindent elejétől végig, egy szót sem felejtettem ki az egész szörnyűségből. Konc bácsi annyira
nevetett, a könnyei is folytak.
- Derék gyerek vagy, Bendegúz, nagyon derék! Igazi politikus vagy te. Az bizony, politikus.
- Ilyent se hallottam - mondok -, mi a kórság lehet az?
- Azt mondom, a politika nagy dolog, de te értesz hozzá, mint senki más.
Szó, ami szó, Konc bácsi dicsérete nagyon jólesett. Nem is születik mostanában több ilyen bakter a világra.
Hazafelé menet elgondolkoztam a világ során. Tudom én jól, az a baja a világnak, hogy nem a
tehénpásztorok kormányozzák. Ha én valamikor miniszter leszek, mindent visszájára fordítok. A csősztől
elveszem a bunkósbotot, a revolvert szintén a saját derekamra kötöm. A pofonokat végleg eltiltom. Aki vét a
törvény ellen, azt fölpofoztatom a bakterral. Az ország vászontarisznyájára lakatot tétetek, nehogy kilopják
belőle a pénzt. Konc bácsi minisztertanácsos lesz a tudománya miatt. Ha pedig ő lesz a tanácsos, jó lett volna
megkérdeznem tőle, hogy mikor leszek miniszter, mert egyrészt az éppen nekem való hivatal, másrészt meg
úgy se akarok sokáig itt maradni ennél a bakternál. Ha én leszek a fő, nem lesz panasza a szegény embernek,
mert még a Bundás kutyának is akkora pampuskát juttatok, mint a két öklöm. Törvénybe iktatom, hogy
palacsintán köll élni a tehénpásztornak. Sok mindent gondoltam hazáig, és lefeküdtem az istállóágyra aludni.
Hogy történt, hogy nem, eccer csak miniszter lettem. A kezemben bunkósbot volt, a derekamon meg a
csősz hatlövetű revolvere csüngött madzagon. Aztán, hogy módfelett unatkoztam, kimentem a patak mellé
lótetüt fogni.
Éppen arra gondoltam, hogy a lótetü mennyire nem hasonlít rám, mikor a bakter el akart succanni
mellettem köszönés nélkül. Mondom a bakternak:
- Állj csak meg, te puruttya jószág... Talán bizony veréb van a baktersapka alatt, hogy nem tucc
köszönni?
Erre lekapta a sapkát. Mondom aztán neki:
- Ugorj csak bele gyorsan a vízbe, oszt mosd meg a lábom, már vagy három hónap óta nem mostam. De a
fájós bokámra vigyázz, mert ha meg találod nyomni, rögtön lecsukatlak.
Nem mondom, megmosta a lábom rendesen, szinte észre se vettem.
- Megtörülheted - mondom - az inged aljába is, csak a tisztább felit fordítsad.
Alig törüli meg a lábom, aszongya a bakter:
- Nem vóna-e olyan jó a nagyságos kegyelmes úr, hogy biztosítaná egy rendelettel a kis nyugdíjamat,
szeretném megkapni fönnakadás nélkül az államtul, harminc évi szolgálat után.
Úgy elfutott a méreg, hogy csuda. Mondom aztán a pimasznak:
- Minek nézed te a magas kormányt tulajdonképpen? Hatökörnek, mi? Rögtön nem tudom, mi lesz, ebadta
kutya bakter! Hogy jut ilyesmi eszedbe, mi?!
Már - mondom - tömlöcbe csukatom a zsiványt, de amint jobban megnézem a fizimiskáját, látom, hogy új
ködmön van rajta. Mondom magamba: - ez a bitang, úgy láccik, tavaly is letagadta az egyenes adót, le ez,
tisztára letagadta !
A madzagrul hamar leódtam a revolvert, és ráfogtam a bakterra:
- Föl a kezekkel ! Fizesd ki az adót vagy lüvök!
De a bakter, hogy így meg úgy, ő mán kifizette, meg hogy elhozza nekem a nyugtákat.
Várjak nyugodtan, mert ő becsületes embör, meg így meg úgy...
- Korábban kelj föl - mondom -, ha engem akarsz elbolondítani! Ide a tojás árát hirtelen, mert lelűlek, mint
a kutyát. Nehogy azt hidd, hogy a fazéksapkád miatt elengedem a fizetséget!
De ő egyre esküdözött, hogy nincs egy krajcárja se, meg nem is lesz, mert rettentően kevés a fizetése,
olyan szegény hogy a csalággya minden szerdán kint kódul a piacon, a felesége meg mán úgy zörög a
szárazságtul, mint a talicska...
Erre kiforgattam az összes zsebeit. Így tudódott ki, hogy a bakter hazudott. Az egyik pantallózsebbe
találtam egy vadonatúj hatost.
A hajam is az ég felé állt, annyira meglepődtem. Tudtam, hogy nagy zsivány, de ilyesmire nem voltam
elkészülve.
- Ugye, hogy gazember vagy?! - mondom a bakternak. - Mégiscsak jól ismerlek én téged!
Most aszongya nekem ez a bakter, hogy ő azon a pénzen kukoricakását akart főzni, mert igen nagyon
éhes, majd megvakul egy kis kukoricakásáért. Három napja színét se látta a kukoricagölődinynek, pedig él-hal
érte.
- Figyelmeztetlek - mondom a bakternak - hogy a magas kormánnyal szemben ne koministálkodj, mert úgy
váglak bagótartón, hogy lenyeled a bagólevet... Aztán, hogy kétszer-háromszor nyakcsigán tenyeröltem
hátulról, a bakter letérgyelt előttem, aszongya, hogy ő egy nyomorult féreg, szegény meg szerencsétlen...
- No, látod, hogy észretértél - mondom a bakternak -, így köllött vóna kezdened rögtön. A hatost
kivételesen visszaadom, nehogy fölfordulj éhen, de a ködmönt vesd le egykettőre, mert lefoglalom hátralékos
adó miatt.
Nincs olyan hideg, hogy lekopna képedről a szőr. Vesd csak hirtelen!
A ködmönt mán sehogy se akarta levetni a bakter, aszongya, hogy ír nekem levelet az árvízkára miatt, így
hát kénytelen vótam erőszakkal levetkőztetni. A bakter persze még mindig alkudozott velem, aszongya,
szeretne belenyúlni a ködmönzsebbe, benne felejtette a zsebóráját.
- Most mán le van foglalva - mondom -, meg aztán minek vóna neked az óra? A magas kormánynak
mégiscsak jobban köll tudni, hogy hányat ütött az óra, mint neked...
Evvel elbocsátottam a baktert:
- Vihet az ördög! - mondtam neki.
Amint a halmi határ felé nézek, meglátom, hogy a Konc bácsi lélekszakadva cipel egy óriási keresztet,
éppen akkora kereszt volt a vállán, mint annak idején Krisztus Urunknak, mikor a pogányok fölkísérték a
kálváriára. A Konc bácsi odahozta elém a keresztet, és azt mondta :
- Kegyelmes miniszter úr! Itt van a becsület nagykeresztje, az inácskakucsi király küldte nagyságodnak,
hogy akassza a nyakába, és viselje minden alkalommal...
Mit tehettem volna mást, fölpróbáltam a keresztet, de az istentelen alkotmány csaknem agyonnyomott.
Úgy elszomorodtam tőle, mint a vetélő kutya. Csaknem lemondtam a kereszt miatt. Mondom: ekkora terhet
nem bírok el, ha megszakadok sem. Nem volt becsületes ember, aki ezt a keresztet kitalálta, azonkívül sehogy
se szolgáltam rá. Igaz, hogy loptam, hazudtam, mikor erre kénytelen voltam, de annyi gazemberséget nem
követtem el, hogy ilyen koloncot akasszanak a nyakamba.
Ketten fogtuk meg a keresztet, és becipeltük a tehénistállóba. Odatámasztottuk a Riska farához a
szalmára. A Riskának röviden megmagyaráztam a dolgot. Mondom: úgy vigyázz, te barom, hogyha véletlenül
leizéled, rögtön a nyakadba akasztom, és kupeckézre adlak.
A Konc bácsi azt ajánlotta, hogy jó volna, ha megtartanánk a minisztertanácsot, és letárgyalnánk a
bakterok ügyeit, mivel ő is bakter származású. Aszongya, szeretné, ha a bakterok sapkájára megszavaznánk
egy vagy két stráfot, meg egy fél oldalszalonnát bajuszkenőnek.
Mondom: először is nincs minden bakternak bajusza, ha pedig akad ilyen bakter, az kikenheti a bajszát
disznó-bogyóval is. A bakterok különben se szűkölködnek a mi kormányzatunk alatt, mert az új koldulási
engedélyek kiadásánál elsősorban rájuk gondolok.
Aszongya a tanácsosom, hogy ő nem is igen tudja, hogyan tudnak a bakterok koldulni huszonnégy órai
szolgálat után.
- Ezt én se tudom biztosan, hogy mennyit koldulnak - mondom -, de a magos kormány különben se azért
van a világon, hogy minden hülyeséget tuggyon előre. Majd kipróbáljuk a rendeletet, aztán meglátjuk az
eredményt.
- Most pedig vegye kee nyakába a lábát, és keresse meg Pesten azt a macskafaragót, aki cigányvajdát
faragott Kossuth Lajos szobrából.
Ki akarom vele foltoztatni a bakterház oldalát. Igérjen neki kéthatos napszámot, ha kevesli, majd érte
küldjük a bakteromat.
A tanácsos hajlongott előttem, én meg fölfordítottam a mosóteknőt, majd lehasaltam, hogy az új
törvénykönyvet megírjam.
Tuggya mindenki, a törvény igen fontos dolog, enélkül nem tuggyák a népek, hogy mit szabad és mit nem.
Ilyesmiből aztán egykettőre itt van a fölfordulás, amikor a legfinomabb ember is oldalba rugdalja a
szomszédját. Aztán itt van az olcsó szalonna, meg a felebaráti szeretet eszmélete. Ha szabadjára engednék a
népet, ezt is úgy bekapnák, mint hat kutya egy legyet. De én tudom, honnan fúj a szél...
Aki nem akarja megérteni a pontjaimat, az egykettőre oda kerül, ahol a bakter volt fiatalabb korában -
egyenesen a Paszter-intézetbe. Morogni senkinek sem áll jogában mától kezdve.
Így írom a könyvet már a harmadik oldalon, mikor egy irdatlan nagy tintadisznó esett a papírra. Nyúlok a
pokróc végiért, hogy letörülöm, mert - mondom - ha már törvény, legyen szeplőtelen, mint az igazság. Alig
mázolom széjjel a disznót, hallom, hogy valaki kegyetlenül rugdossa az ajtót. Szólok hamar a tanácsosnak:
- Ott van a cséphadaró a padláslyuknál, vegye csak le hirtelen, és verje fejbe azt a pimaszt, aki annyit se
tud, hogy egy miniszterhöz hogyan köll bekopogni.
Most jutott eszembe, hogy a tanácsost elküldtem a vályogvető mesterhöz, megrendölni a saját szobromat.
- No - mondom -, tarkón sadarítom magam is, ha nincs más.
Kezdtem fölmászni a padláslyukra. Hát az a büdös bakter erre akkorát rúgott az ajtóba, hogy rögtön
kiesett kezembül a tollszár, amivel a törvényt írtam. A mosóteknő meg úgy eltűnt, mintha soha ott se lett
volna. Teljesen föl ébredtem. Hogy a fene egye meg! Alig akartam hinni magamnak. Az ajtó előtt a bakter
káromkodott. Kinyitom az ajtót, és a bakter összekarmolt ábrázatát látom magam előtt. Ekkora változásra
nem voltam elkészülve...
Huj, de csúnya ez a bakter! - Már arra gondoltam, hogy tán nem is az én bakterom, de az egyik bal lábán
fölismertem a megdagadt parasztbütyköt, meg a hátulján a fótot.
- Elaludtunk, Bendegúz ! - Éppen egy órát hagytál zörögni. Mondd, Bendegúz, mi vót velem az este?
Nem tehettem mást, föl köllött világosítanom a baktert: - Az történt - mondom -, hogy a ténsasszony
nyilván megirigyelte azt a pár fazék bort, amit kee megivott. Én csak azt tudom, hogy keedet valaki leteperte.
Eleget mondtam, hogy kaparja el a torkát, ez még most se vóna késő, ha erőt érez magába. Legjobb vóna, ha
most az ágyba lefognánk ketten oszt a fapapuccsal megegyengetné egy kicsit vagy a csizmasámfával.
A bakter semmire se emlékezett. A tanácsaimat hamar köllött befejeznem, mert a banya kullogott elő a
fazékkal fejni. Bicegett jobbra bicegett balra, a kezei úgy lobogtak, mintha el akartak volna menni a
szomszédba, a lábai ahányan voltak, annyifelé lappancsoskodtak. A feje olyan volt a kendő alatt, mint egy
hamarjában összecsavart zsákdarab. Hasonlított a bakteromra szépen. Senki se mondta volna, hogy nem
egyazon anyától származtak. Csak összenéztek, mint a lovak a kocsi előtt, de nem beszéltek. Isten tartsa meg
a szokásukat.
A banya igen lobogtatta előttem a fejőfazekat. Konc bácsi szavai jutottak eszembe, hogy kíméljem a
fejemet. Vasvillával igazgattam el a szalmát, de azért hátrább húzódtam. Mondok - most nem kezdek ki a
banyával, ellenben, ha nekem szalad, nem állok jót magamért. Engem mégse tehet teljesen csúffá ilyen
vénasszony. Nagy darab földet bejártam a tehenekkel, de ilyen csúnya szerzetet sehol sem láttam.
A bakter leült az ágyamra, onnan nézte a fejést, én meg őtet. Úgy láttam, hogy az orrán egyáltalán nincs
bőr, oszt úgy fölfelé penderedik, hogy esős időbe ki se állhat vele a bakterház elé. No - mondom magamba, -
addig legyek én szegény, amíg ennek a bakternak be nem folyik az orrán a víz.
A banya kiöntötte a tejet egy vödörbe. Hogy ez a banya nem halt meg az este! Nem is hal ez meg soha,
addig él, még csak egy tarka kutya lesz a világon.
A bakter kiment a konyhába, onnan kiabált értem.
- Megyek már! - mondom.
Elvettem tőle a kenyerem, szalonnám. Igen nevethetnékem támadt, ahogy az orrát néztem. Úgy köll neki.
Miért nem mongya meg nekem igaz lelkire, hogy mit akar. Azt tapasztaltam, hogy a bakterom is igen nagy
képmutató. Ebbül is azt láttam, hogy csak egy igaz ember van a világon, az pedig én magam vagyok.
Nem tudom, miért, mostanában kimondhatatlanul haragudott rám az öregasszony. Ahol ért, ütött-vert, egy
perc megállásom se volt előtte. Már elkeseredtem volna, ha nincs kéznél a babonamadzag, amitől még olyan
veszedelmes ember is megszelídül. Ez a mi ténsasszonyunk olyan fürge lett a nagy tragédia óta, hogy
mindennap körülkergetett az istállón. Komolyan féltem, hogy beszorít valamelyik sarokba,. és szétveri a
tudományt a fejembe.
Pénteken délbe megint nekem szaladt a ténsasszony. Mondom aztán szombaton:
- Most leszámolunk !
Evvel mentem föl a padlásra, a rossz csizmaszárbul kiöntöttem a finomra vágott babonamadzagot. A dolog
éppen kapóra gyütt volna, mert a bakterom felesége újra elment nyavalyáskodni a falujába. Ez is betegnek
tettette magát, és én ennek se hittem, mint ahogy nem hiszek én az egész bakterháznak sem.
Szóval, úgy volt, hogy leszámolok a ténsaszszonnyal, és aztán nem történt semmi más, mint hogy
szaladtam, ahogy csak bírtam, ő meg utánam... Kis híja, hogy meg nem fogott megint. Így éltem naprul napra,
ezer veszedelem között csuda, hogy kibírtam!
A ménkű azután akkor csapott be csőstül, mikor egy este megjött a patás ember. Őrúla már teljesen el is
felejtkeztem. A patás azt beszélte a bakteromnak, hogy itt szerzett istállót a halmi erdő mellett, ezután majd
onnan jár be a csütörtöki vásárra... Emiatt igen nyugtalan lettem. Meg is mondtam a bakteromnak, hogy
elmegyek a háztul, ha Miska bácsi végleg idegyün lakni. A bakter megnyugtatott, hogy csak este jár ide,
mivel unatkozik.
Csakugyan elgyött a patás minden este. A banyával olyan jóba voltak, hogy örökösen öszszekacsintottak.
Gondolkoznom köllött ilyen dolgok miatt, nehogy összeesküdjenek ellenem. Én úgy terveztem, hogy majd
összeházasodnak, mert igen szép egy pár cseléd lett volna belőlük. Meg olyanformán is gondoltam, hogy a
patás, ha csakugyan beleszeret a ténsasszonyba, hát elviszi az istállójába, akkor aztán nekem itt is olyan szép
életem lesz, amilyen még soha. De ha ittmarad, akkor nekem végem van. Édes Istenem! - gondoltam - milyen
jövő leselkedik rám?.. Zavaros világ volt ez. Sose tudtam, hányadán vagyok. Úgy láccott, a bakterház
vezetését végképpen elvesztettem.
A banya igen sóvárgóan nézte a bakteromat, ebbül meg azt láttam, hogy hamarosan kibékülnek. A bakter
ugyan konyított, mert még mindig a szívén viselte azokat a karmolásokat, amik az orrán meg a két fülin
látszottak. Hogy őszinte legyek, a banya se volt éppen kifogástalan: az ő orra is irányt változtatott, azelőtt a
szája felé görbült, most meg a szélirányba: bal felé kanyarodott.
Így alakult a világ, mikor levelet kapott a bakter, amit én olvastam el először, utána meg rögtön el is
hajítottam a fenébe. A bakterné azt írta, hogy nem gyön haza, mert beteg. Ezen én megint csak nem estem
kétségbe, mert tudom, hogy a betegség olyan valami, amibe vagy meggyógyul az ember vagy belehal. Mán
pedig, ahogy én tájékozódva vagyok, teljesen mindegy, hol van az ember, itt-e vagy a másvilágon, különösen,
ha más emberrül van szó.
Harmadnapra történt aztán, hogy a Bimbóra vevő akadt. A kereskedő nekem is adott egy pengőt
ajándékba, a tehenet meg elhajtotta.
Alig ment el Bimbó a kereskedővel, vagyis a kereskedő Bimbóval, a bakterom másik tehenet hozott. De
milyen tehén volt ez? Alig bírt menni. Ráadásul rúgott, harapott. Az első este engem is megrúgott. Én aztán
megmagyaráztam neki, hogy velem hogy viselkedjen egy tehén. Ez meg úgy történt, hogy addig ütöttem
botommal a szégyencsontjait meg a firhangot a hátulján, míg eccer csak fölmászott a jászolba, onnan meg a
gerendákhoz. Akkor aztán szóltam a bakteromnak, hogy a Riska föl akar menni a padlásra. A bakter nagyon
elcsudálkozott.
- Ezen ne csudálkozzon - mondom a bakternak -, az új hold lehet az oka, hogy ennyire megmarhult ez a
jószág! Én legalább úgy látom, hogy holdkóros. De még szerencse, hogy nem mászott föl a nagy eperfára!
Nagy nehezen lehúztuk Riskát a gerendák közül. Evvel elkezdődött a barátság, ami Riskát hozzám fűzte.
Megvallom, nem volt vele semmi különös tervem, mert én még máma is lenézem az állatokat, akármilyen
istállóban tették is szalmára őket.
Azelőtt sose tudtam, hogy lehet egy vödör tejbül három vödörrel csinálni - erre vezetett rá Riska.
A banya alig ült le Riska alá fejni, már repült is egy vödör víz, egyenesen bele az ágyam közepébe.
Mindenki tudta, hogy az ágyamba van a könyvtáram, a szalmazsákba tartogattam a drága, válogatott
könyveket, amiket olvasgatni szoktam. Amint ránézek az ágyamra, látom, hogy a sárga összekeveredett a
zölddel, piros a kékkel, fekete a sárgával, majd kifordult tőle a belem, mikor megláttam. Először azt hittem,
hogy Szedmák bakter kutyája az én ágyamba vetélt. Elfutott a méreg, mert már régen haragszok arra a
kutyára. Jobban megnézem az ágyam. Hát, Uram, Atyám! majd elájultam.
Most láttam tisztán, hogy a könyveim odavannak. Mind eláztak a sárga, kék, zöld, piros füzetek: az Éjjeli
kisértet, A borzalmas ököl, Az utolsó haramia, A jószivű rabló, Az ucca angyala, A hasfölmetsző - tudja a jó
Isten, mi minden vált pocsékká? Pedig mennyi pénzembe volt nekem, amíg össze bírtam válogatni ezeket a
ritka szép könyveket.
Amikor emiatt szóltam a ténsasszonynak, csaknem fejbe kólintott a fazékkal. Megmondom úgy, ahogy
van, nekem soha életemben nem volt sürgős dolgom, és én mégis annyit szaladtam, hogy majd leszakadt a két
bokám. Ötször, hatszor körülszaladtunk az istállón. A vége az lett, hogy Riska nem engedte megfejni magát.
Nekem köllött a két szarva között simogatni, vakargatni, pedig sose szerettem holmi barmot szolgálni.
Csaknem kész lett a fejés, mikor varrótűt döftem a Riska hasába. A tehén erre úgy elrúgta a banyát, hogy
én azt hittem, angyallá változott, mert kirepült az istállóajtón, neki a köcsögfának. A köcsögfa rádőlt a
talicskára, legalul meg a banya nyújtogatta fölfelé a lábát. Virtigli égszakadás, földindulás volt ez. A
ténsasszony rendesen visítozott, ahogy szokott, ha valami baja esett:
- Jaj, jaj, végem van! Végem van, jaj végem van !
- Ne kurjássz! - mondom a ténsasszonynak.
De ő egyre azt hajtogatta, hogy vége van, és csak kurjászott, mintha fizetést kapott volna érte.
Szedmákné meg az ura odaszaladtak a kemencétül, és ketten emelgették a banyát. Mondom :
- Mi a fenét köll ennyit teketóriázni vele, hiszen olyan egészséges ez, mint a makk.
A banyát kiszedegették a talicskábul, és úgy húzgálták az udvaron végig, mint a pokrócot, én meg a cúgos
cipőt vittem utánuk. Rögtön láttam, hogy azért sántít a ténsasszony, mert nem visel kapcát. A banyát letették
a szénaboglya mellé, igen visítozott, és hogy engem meglátott, nem volt bátorsága elájulni. Ahogy én láttam,
nem volt különösebb baja, az orrát kivéve, mivelhogy Riska éppen képen rúgta.
- Sohse aggóggyon kee - mondom a banyának -, nem másznak keed után a legények át a kerítésen úgyse,
meg aztán azelőtt is csak olyan orra volt keenek, mint a vizestokmány.
- Jaj, a keresztcsontom, a keresztcsontom! - siránkozott a banya.
Azelőtt is hallottam, hogy van egypár fajta csontja, de hogy még keresztcsontja is vóna - ez még álmomba
se jutott eszembe. Talán, a múzeumba sincs annyiféle csont, mint ebben a banyában. A cúgos cipőt letettem a
mellire.
Végképp nem szeretem, ha folyton hiteget, hogy meghal. Mondom neki:
- Itt van a cúgos cipőd. Ilyen időbe ne járkálj meztéláb, mert meglevesedik az orrod... - Csak így.
Ha négyszemközt vagyunk, rendesen letegezem a ténsasszonyt, mert ő is tegez engem. Én meg az
egyenlőség barátja vagyok, ezt kimondom nyíltan ország-világ előtt. Leültem az öreg tuskóra, hogy
megvárom, mi lesz. A bakter előgyött a házbul, és elkezdte cicomázni a banyát. Először is a lámpapucolóból
egy nagy csomó kenderkócot rakott az orrára, aztán egy szoknyadarabbal átkötötte a füléig. Ettül olyan
csúnya lett a ténsasszony, hogy planétát lehetett vóna húzatni vele. Én már alig alig mertem ránézni is.
- Akármilyen csúnya vagy - mondom -, én mégiscsak a pokolba juttatlak. Se lejjebb, se följebb ! Ebbül nem
engedek !
Másnap délbe elővettem a vágott madzagot a csizmaszárbul, éppen ebéd előtt. Tudtam, hogy a kakasos
tányér a bakteromé, a zöld az enyém, a veresből meg a ténsasszony szokott enni. Nem tehettem mást; a
babonamadzagot belekevertem a banya tányérjába. A banya kiment egy percre, behívni a baktert, de akkorára
én mindent megtettem, amit csak köll.
Ekkor szakadt rá a legnagyobb baj a bakterházra. A banya, mintha megérezte volna a veszedelmet,
fordítva tette elénk a tányérokat, majdnem nekem köllött megenni a babonamadzagot. De hogy kétszer
megkerültem az asztalt, és a saját magamnak szóló tányért követeltem, hát éppen a bakteromnak jutott a
vágott gatyamadzag.
A bakter rágta jó darabig a rongyokat, aztán kihúzott a szájából egyet, oszt a világosság felé tartotta.
Rögtön rá is reccsentett a banyára:
- Micsoda kapcarongyot fôzött kee, he? Azt a kirilejzumát a mestergerendának! Már a fótnak való
rongyból főz levest, kee?! Né, hát csupa egy adta rongyot fôzött! Azt a csürdöngölőjit a vín bocskorának!
A bakter megfogta a levesesfazekat, és kivágta az ablakon. Aztán földhöz csapta a baktersapkát, ráugrott
két lábbal, oszt úgy kurjászott:
- Mér nem teszi ide a fótnak való batyut az asztalra, oszt mondaná meg nyíltan: egyél, marha!
Még ilyen mérges nem vót a bakterom. Úgy bevágta maga után az ajtót, hogy a képek is táncolni kezdtek
a köcsögök fölött.
A banya igen elszomorodott. Tegnap békült ki a bakterommal, és máris ilyen csúnya eset ütött be.
Aszongya nekem a ténsasszony sírva ríva :
- Legalább te egyél, Bendegúz. Főztem eleget. .
- Hogy gondol ilyent! - mondom a banyának. - Meg nem eszem a fótnak való rongyot, nekem olyan
szépen nem tud könyörögni.
A banya erre fölkapta a csuszpajzos fazekat, és hozzám vágta. A lábom szára térgyig csupa sűrű babos
lett. Már éppen a fejemre ütött a túrószacskóval, mikor kiugrottam az ajtón. Bentrül kiabált utánam, hogy én
vagyok átok a házon. Mondom magamba - velem ugyan el nem hitetsz semmi rosszat magamrul, errül
jótállok...
Tuggya jól a teremtő, hogy, hogy nem, megint fölborult a házirend.
A patás minden este súgott, búgott a bakterommal! Nem tudtam mire venni a dolgot. Gyanakodtam, hogy
készül valamire. Álmatlanul forgolódtam az istállóágyon, törtem a fejemet, aztán mire kitaláltam vóna
valamit, megint csak nem találtam ki semmit. Közbe vasárnap lett.
Vasárnap délután megint elgyött a patás látogatóba, mégpedig egy Rozi nevű asszonnyal.
Ez a Rozi nem valami szép firma volt, ha meg a száját kitátotta, hát a hideg is végigszaladt az inamon.
Rozi mezítláb járt, ámbár volt neki lábbelije, de amint láttam, a két papucsot állandóan a hóna alatt tartotta.
Nem is csudálom, hogy olyan fekete volt a lába, még feketébb, mint Riskának. Pedig a Riska tehenet
mindennap megvertem a randa szokásai miatt. Először is, mikor idekerült hozzánk, rögtön elkezdett
öregasszonyosan nyámmogni, azt hitte, hogy amit a többi teheneknek megengedtem, azt neki is szabad. - De
ott hagytam el Rozinál. Nem akarom szavam felejteni.
Azt beszélte a patás, hogy meg akar házasodni, és evégbül el akarja jegyezni ezt a Rozit.
Mondtam a bakternak, mikor elment a patás, hogy mi a fenének akarja a patás eljegyezni ezt a Rozit,
hiszen olyan randa, hogy jegyezés nélkül megismerheti, míg szeme lesz. És el nem lopják tőle akkor se, ha
fizetne érte. A bakter aztán megmagyarázta, hogy mi az a jegyesség. Sose hittem, hogy ennyi esze van egy
bakternak.
- Már - mondom - azt hittem, hogy pecsétet ütnek Rozi homlokára, vagy befestik cinóberveresre a hátát?
- A fenét - mondta a bakterom -, majd Miska bácsi elgyűrűzi karikagyűrűvel.
- No - mondom -, ez az, amire gondolok. A karikát, ugyebár befűzi Rozi orrába, és kivezeti a vásárra
táncolni?
- Megláccik rajtad, hogy nem vótál vőlegény - mondta a bakter -, nem is tucc te semmit.
A gyűrű színaranybul van, ilyent húz Miska bácsi a Rozi középső ujjára.
- Most már értem - mondom -, de ha kivezetné Miska bácsi a vásárra, akadna nézője éppen elég.
Aszongya a bakter:
- No, elég helös vászoncseléd a Rozi, igaz, hogy egy kicsit az orrábul beszél, de máskülönben olyan szép
vastag bokája van, mint a vödör.
Nem értettem egyet a bakterral. Már nekem sehogy sem teccik. Meg, hogy ez a Rozi vászon vagy mi a
fene? Már a vászon se valami drága dolog, és nincs ezen annyi vászon se, mint a tenyerem. Még a szoknyája
se vászon. A hasa olyan, mint a szalmapetrence. Milyen gusztusa van ennek a patásnak?... De csak
jegyezgesse a patás, hogy a jó Isten nem álgya meg őket, errül én előre kezeskedek.
A bakter sokat magyarázott: azt is mondta, hogy a Rozi fehércseléd.
- Már megengeggyen - mondom a bakternak -, de ez inkább seszínű fajta, mert a foga se fehér és olyan
ritka, mint a gereblyénk. Cselédnek lehet, hogy cseléd vót, de ez se olyan magas hivatal.
A bakter nem akart megérteni, én meg nem engedem félrevezetni magam.
Otthagytam a baktert a borosfazék mellett, én meg elindultam legeltetni a teheneket. Nem is történt semmi
egészen vasárnapig.
Vasárnap déltájban újra elbicegett a patás a Rozijával. A vállán két csizma volt keresztbevetve, a
kalapjánál meg valami virágot láttam.
A Rozi, úgy vettem észre, a lábát is megmosta: ragyogott a képe, mint a sütnivaló tök, alig bírtam
belenézni.
A patás bement a bakterházba, Rozi meg leült a küszöbre, a lába hüvelykujját csavargatni. Utánaszaladtam
a patásnak, mert nekem tudni köll mindenrül, ami a háznál törtéink. És hátha valami rosszban sántikál ez a
patás.
A bakterom éppen a gyorsvonat után eresztette le a sorompót, majdnem elaludt megint az ebadta.
Aszongya a patás a bakternak:
- Csak azér gyüttem, Szabó komám, mert szeretném megtartani a jegyzést kiednél. A gyüvő vasárnap lesz
majd bor, dohány, harapnivaló meg miegymás. Aztán, ha a fölsíges atya, aki fölöttünk lakik, megengedi, sor
kerül a lakodalomra is... Nem akarom, hogy elkutyuljon az asszony, mert még majd elhalássza elűlem valaki.
A bakter igen szíves lett. Rögtön bevezette a patást meg Rozit a hűtőszobába, ahol enni szoktunk.
A patás levette vállárul a csizmákat, és odátámasztotta a konyhába a fazekak mellé. Az egyik csizma
szakasztott olyan volt, mint a lópata. Nézem jobban a csizmákat, hát csöpög a zsír, de mind a kettőn. Ahogy
megszagolom, csaknem megütött a szél.
- Még ilyen randa két jószágot!
Fogtam a két csizmát, és kidobáltam a vasút árokba. Ilyen holminak nem adok helyet a bakterházban. Elég
szép tűlem, hogy a banyát megtűröm.
Amint a kút felé tekintek, látom, hogy a tehenek bementek a kukoricásba. Gyorsan odaszaladtam,
végigvertem a Riskán, aztán eltapostam a tehénnyomokat.
Nem maradhattam sokáig a bakterház körül, mert a tehenek hol a kukoricásba, hol a vasútvágányok
között kószáltak. Elindultam hát legeltetni, de nem messzire, mert becsületes emberfia vasárnap
megjámborodik, és nem keresi a kellemetlenségeket sem magának, sem másnak. Tudom magamrul, hogy
milyen szép a békességes élet - kivált vasárnap...
A tehenekkel egyenesen Konc bácsihoz mentem. Az igaz, hogy itt meg az útkaparó kaszálója van, de
mivel vasárnap nem jár erre, nyugodtan legeltethetek.
Konc bácsival megbeszéltük, hogy könyvet írunk a bakterházról. Ő előre ír egy előszót, én meg hátra. A
ténsasszony nevit is kiírjuk, de csak kisbetűvel: őrá kár lenne a sok téntát pocsékolni. Most a barátommal se
nagyon egyeztem, mert azt akarja, hogy többet beszéljek a bokámrul. Ezt egyáltalán nem akarom. Így is annyi
disznóság derül ki a könyvbül - és még el találnám veszíteni a becsületemet. Nem is jutottunk tovább a
tervezgetésnél. De amit mink ketten kigondoltunk, azt megcsináljuk, ha nem előbb, hát utóbb. A barátommal
nem veszek össze e széles világért se, mert csak azóta boldogulok a bakterháznál, mióta meghallgatom a
tanácsait.
Naplemente tájban búcsúztam el a barátomtól.
Amint hazaérek a kút mellé, megint föl van fordulva a bakterház fenekestül. A bakter, a patás, a banya,
Rozi, Szedmák bakter meg a többiek, ahányan voltak, mind körülszaladgáltak a bakterházon. Én csak húzom
a vizet a vályúba egyre, és közbe gondolom:
- Mi a fene lehet mán megint, hogy ilyen valóságos lázadást csinálnak? - Odamentem közéjük én is
puhatolódzni.
- Mi van itt - mondom -, csak nem a macskát zavarásszák?. .
Aszongya nekem a patás, de sírva-ríva, hogy nem láttam-e én az ő szattyánbőr csizmáját?
- Rendes ember - mondok - lábán viseli a csizmáját, ha pedig nem, akkor fölteszi a padláslyukra, vagy
fölakasztja a kakasülőre.
Mondom: - nézte már a padláson?
Aszongya: sose járt ő a mi padlásunkon.
- Akkor jó lenne - mondok -, ha megnézné a halmi erdőbe. Igaz, hogy az jó két óra járás ide, de ha jól
kilép, hamarabb is odaérhet.
Éjfélre még vissza is gyöhet, ha egy kicsit gyorsabban bicegteti a lábait.
Fene tudja, milyen ember ez a patás. Sehogy se tudtam megvigasztalni. Sírt, rítt, annyi szépet és jót
mondott a szattyánbőr csizmárul, hogy sokat. Hogy ez az ő apai öröksége, harminc év óta tartogattya, máma
kente meg óhájjal, meg hogy nem tuggya mezítláb megtartani a jegyzést.
Hogy igazat mongyak, apai részről én is igen érzékeny vagyok, mert rendesen elvertem a Riska lábát, ha a
bakter az apámat emlegette. Nem csuda, hogy megilletődtem a patás szavain. Az élete boldogságát meg
végképp nem akarom elrontani. Vegye el a Rozit, ha annyira szereti, legyen boldog, essen a fene a malacaiba.
- Keressük hát azokat a csizmákat - mondom -, ha csakugyan olyan értékesek.
Mindeafelé kutattak, a tyúkólba, a padláson, a kéményben, én a háztetőre is fölmásztam, és a csizma csak
nem került elő. Utoljára, csupa véletlenül megtaláltam a vasútárokban. De hogy nézett ki az a pár csizma?!
Szánalom volt rájuk nézni. A kutyák ugyanis a háj miatt, teljesen lerágták mind a két szárát. Mondom a
patásnak:
- Itt van ugyan egy pár szattyánbőr csizma, de nem valami újak, ahogy látom.
A patás, mikor meglátta a csizmáit, fölordított. Fájdalmában el akart ájulni. Aztán ráugrott a hűtlen
csizmákra, és úgy taposta ôket.
- Ne tegye tönkre a csizmákat - mondom neki -, hiszen az egyiknek egész jó a talpa, csak éppen a feje meg
a szára hiányzik. De legalább így nem húzza le keenek a vállát.
A patás úgy megvadult, alig bírta Szedmák meg az én bakterom lefogni. Ordított, hogy ő lelüvi a kutyákat
hatlövetűvel.
Csak eccer hozd ide ezt a hatlövetűt - gondoltam -, úgyis nagy szükségem van rá. Bundást meg
semmiképpen nem engedném bántani. Vele egyrészt adósságba vagyok régebbrő, másrészt meg Bundás az
egyetlen emberi teremtmény, akivel őszinte barátságba vagyok. Úgy szeretem, mintha testvérem volna.
A patást teljesen letaglózta a szerencsétlenség, alig bírt ráállni arra az egyik lábára, amelyik a földig ért. A
bakterom támogatta a szerencsétlent, hogy el ne essen. Én fölvettem a csizmatalpat, és kétoldalt a patás
zsebibe tettem. Nem akartam a lelkemre venni, hogy a patás megkárosodjon.
- Az apai örökségit ne hagyja itt - mondok -, ennyit igazán megérdemel az apja, amért keedet fölnevelte.
A patást kivezették a vasútárokból.
Rozi, úgy láttam, nem nagyon osztozkodott a patás kínjába, csak rezgette a derekát bögyösen. Nézem a
Rozit elölrül, úgy látom, mintha hátulról nézném, nézem hátulról, mintha elölrül nézném, ő meg csak rázza
magát bögyösen.
No - gondolom -, csak rázd a rongyot, úgyse sokáig rázod, mert ez a patás előbb-utóbb füled közé ver a
kupecbottal, és a lábod se rázod meg utána.
Azután, hogy a tragédia lezajlott, bementünk a hűtőszobába, körülültük a nagy asztalt. A patás bánatosan
magyarázott a bakternak:
- Nem akarok, Szabó komám, egy szerencsétlenségbül kettőt, ennélfogva a gyüvő vasárnap mégis
megtartom a jegyzést. A Rozinál jobb asszonyt álmomba se kapok, megérdemli, hogy helyet szorítsak neki a
szűrömön.
- Jól van, Miska komám, csak gyűjjenek - bólingatott a bakterom. - Mint csépai ember, én is csak azt
tartom, hogy minél előbb pöndölre kell keenek vergődni.
Engem nem hítt meg a patás, de majd megbeszélem a bakterommal, hogy láthassam a jegyzést, mert szó,
ami szó, igen kíváncsi vagyok.
Még ilyen nehezen nem is vártam a vasárnapot, soha. Tudnivaló egyrészt, hogy kíváncsi vagyok, mert
mahónap én is házasodó félbe kerülök, és ha már mindenki megházasodik, én se akarok úgy járni, hogy éppen
nekem ne jusson fehércseléd. Igaz, hogy valamivel kisebb darabot szerzek magamnak, nem olyant, mint a
patás. Sokat gondoltam egész héten a házasságra.
Nagy nehezen elgyött a vasárnap, meg a patás a Rozijával. Nappal legeltettem, este meg bevittem a tejet a
faluba. Mondhatom: nagyon siettem vissza, nehogy elkéssek. Éppen a vacsora kezdődött, mikor hazaértem a
bakterházba.
Már mindenki ott ült a nagy asztal körül, nekem nem is jutott mellette hely, de én ilyesmivel nem törődök.
Letettem a sámlit a bakterom öreg nadrágja mellé, a sarokba. Közben a banya kirakta a gölődinyeket az
asztalra. - No, mingyár eszünk! - mondom. A gölődinyek olyanok voltak, mint a vadonatúj halálfejek.
Elkezdtünk enni cefetül. A bakter rávetette magát a gölődinyekre meg a banya is. Megeresztettem a
nadrágszíjat én is három lyukkal.
- Ide még vagy ötöt! - mondom a banyának.
A patás két pofára csámcsogott meg beszélt:
- A legnagyobb istenáldás a kukoricagombóc. Nemcsak azért, mert csövesen terem, hanem ha a
magamfajta ember bevesz belüle ötvenet, akkó félesztendeig egyátajján nem kíván enni, inni, akár a púposteve
a sivatagba. Igaz, ezt az étket nem szokták enni azok a sárvizbélű úriemberek, de nem is tudják űk, hogy mi a
jó. Még a nagyapám mesélte, ű meg az ükapjátul hallotta, amit a gölődinyről tudott: eccer, mikó a kutyafejű
tatárok betörtek az országba, nálunk mán a csecsszopók is kukoricagölődinyt ettek. Megelőztük vele az
egész világot! Tudták ezt a kutyafejű népek, ámbár náluk ilyesmit a kutya se evett vóna meg, mert nem vótak
olyan műveltek, mint a mi kutyáink.
Valahogy úgy esett a dolog, hogy a kutyafejűek elfoglaltak tőlünk egy falut. Nem többet csak egy falut.
Akkor aztán arra biztatták az asszonynépséget, hogy főzzenek nekik is ilyen ősrégi eledelt. Főztek is egész
garmadával. A mi népeink együtt ettek a kutyafejűekkel vacsorát. Csudamódra belaktak valamennyien. Egész
éjjel a kondérok között disznólkodtak. A vége az lett, hogy mind fölfordultak a tatárok pedig az étel nem vót
megmérgezve. A tatárvezérnek meg úgy megnyomta egy gombóc a gyomrát, hogy nyakig belesüllyedt a
sárba. Egy fogatlan vénasszony erre hirtelen odaszaladt, levágta a tatárvezér fejit, és a tatárok már szaladtak
is, ki merre látott. Férfiember nem is vett részt ebbe a döntő ütközetbe, éppen kint vótak a határba kukoricát
kapálni. Így van ez megírva a nagy cselekedetek könyveiben is...
Hírül vette aztán egy másik tatár ármádia a vereséget. Nagy haraggal indultak el bosszút venni a népeken.
Talán mondanom se köll, a falu népe kukoricagölődinnyel várta a beste fajzatot. A kenderfődek között vót az
ütközet. De milyen ütközet vót? Ilyen sincs több más népek történetkönyvibe. Amelyik tatár a hátába kapott
egy gölődinyt, annak a gyomrán gyött ki elölről, meg a két füle között.
Aztán már nem is vett puskát vagy botot senki se, ha veszedelem gyött az országra. A katonák meg csak a
lábuk szárán csapták a legyet, ettek-ittak, nem bánkódtak. Mert hát a gölődiny meg árpaganca mindig annyi
vót, hogy büdösek vótak tűle a faluk, éppen úgy, mint az országhatárok.
A népek olyan nyugodtan éltek, azt se tudták, mire való a lábuk. Ott töltötték a hurkát a fészer alatt.
Olyan ember, aki két lábon tudott járni, ritkaságszámba ment. Ha mégis találkoztak ilyenekkel, megsütötték
élve vagy megnyúzták, a bőrét meg föltették száradni a múzeum padlására.
A kukoricagölődiny, igaz, hogy kirekedt a történelembül, de megmaradt eledelnek. Eszik is a népek, mikor
van, tele van vele a két pofájuk! Szeretem én is. Most is bevettem belűle vagy negyven darabot, hála annak a
jó teremtőnek, aki a saját képmására engem is megteremtett.
Így a patás.
Ha rám mongya, hát rendben van. Én csakugyan hasonlítok valamicskét a teremtőre. De ő, akinek olyan az
orra, mint a csizmaszár?
Nem is tudom, honnan szed össze ilyen badarságokat. Azt hiszem, az egész bakterházban senki se hasonlít
a teremtőre. Mert itt van mingyár a Rozi. Ennek olyan a hasa, mint a szalmaboglya. A banya meg olyan lapos
elölről, mint a lángos, hátulról meg görbe, mint a Szent Gellért-hegy. Ha emberi számítás szerint kifelejtem a
baktert, megint csak magam maradok. Így elmélkedek a sarokba, eccer csak a banya bort állongatott
köcsögök-ben az asztalra, és megkezdődött a vígság.
A patás hirtelen leöntött egy köcsög bort a gigáján, a bakter meg akkorát ivott, mint valami urasági
polyvás ökör. Rozi meg a banya módosan hörpölgettek. Engem teljesen kihagytak a jegyességből. Kezdtem
elálmosodni a sarokba.
Éppen ott akartam hagyni a jegyezést, amikor a bakter danolni kezdett:
Megy a gőzös, megy a gőzös Kanizsára...
A patás meg:
Túr a disznó, túr a disznó,
Túr a gané szélén...
Aztán a gerendát kezdte csapkodni bottal.
A banya meg a Rozi új nótát kezdtek a kukoricaszárrul és a sárga receficérül. Nekem nem jutott eszembe
semmilyen nóta. Hiába, én mindig ilyen elveszett gyerek vótam.
A bakter meg a patás a szoba közepén bokáztak és kurjongattak. A bakter földhöz vágta fejiről a
fazéksapkát, a patás meg a görbe botot hajította a köcsögök közé. Eleinte így mulatoztak rendesen. Aztán
majdnem hiba esett. A patás keresztülesett a mosóteknyőn, mégpedig szerencsésen, mert a pipaszár nem ment
be egészen a gyomrába, hanem csak úgy féligformán. Aszongya: iszik egy keveset, mert megmoccant benne
valami... Ivott a bakterom is.
A bakter a gőzösről danolt, közben Rozit rángatta. A patás is danolt, de távolrul se olyan szépen, mint az
én bakterom. A hangja úgy rezgett, mint a sós vízbe került kecskebékának.
Gyönyörűség volt hallgatni.
- Úgy szeretlek, mint a mézeskalácsot... - danolta a patás. Már nem is annyira danolt, mint ordítozott.
- Ez még föllármázza a teheneket - mondom magamba.
A banya egyre fürgébben öntögette a bort:
- Igyunk, Miska bácsi !
Ittak is rendesen. A teremtő utóbb teljesen összezavarta a nyelvüket, mert danoltak, ahogy csak lehet.
A bakter táncra kerekedett Rozival. Mit mongyak, a bakter úgy rázta a lábát, mint az akasztott ember. Ezt
még nézni is rossz volt.
Addig rángatták egymást, hogy eccer csak beleszédültek a vizesdézsába. Ha közbe nem lépek, akkor vége
van a bakteromnak. Teljesen beleszorult a dézsába. Ahogy a dézsát földöntöttem, a bakter is előkerült az
ajjábul. Hála Istennek, nem történt semmi különösebb baja, csak a gúnyája ázott át teljesen, meg a gyomra
tele lett vízzel. A vizet kicsurgattuk a bakterbul. A banya előkereste a bakterom kezes-lábas bugyigóját, azt
adtuk rá, de már a száraz baktergúnyát nem akarta fölvenni. Aszonta, hogy ő bugyogóba is olyan bakter, mint
a parancsolat. Utoljára mégis fölhúzta a régi nadrágját avval a förtelmes parasztfóttal, amit tavaly viselt
utoljára. Így aztán rendbe lett minden. Nem is volt más baj, csak az, hogy a szoba tele lett vízzel, járni se igen
lehetett a pocsolya miatt.
A patás kurjantott:
- Igyunk! Sose halunk meg !
Nem mondom, iszogattak is egyre-másra. A patás danolt, a bakter meg Rozi vékonyát csipkedte. Én
ugyan nem tudom bizonyosan, hogy melyik a Rozi vékonya vagy vastaga, mert ő végig olyan vastag, hogy a
vékonyárul igen keveset tudok mondani. De ezt már így szokták kifejezni. Egyszóval: a bakter a Rozit
csipkedte.
- Ejnya - mondok -, de huncut ez az én bakterom! Még majd megérem, hogy végképp elszereti ezt a Rozit.
Közben a lámpa csendesen kussadni kezdett. A banya önteni akart a lámpába, de a bakter nem engedte.
Utoljára olyan sötét lett, hogy alig lehetett látni. És a bakter egyre markolászta Rozi vékonyát, a patás meg
danolt:
Úgy szeretlek, mint a mézeskalácsot.
A banya biztatta a patást:
- Danoljon, Toppancs úr, nagyon szép hangja van !
Erre egyet lobbant a lámpa, azután olyan sötét lett, hogy netovább. Ha én most rosszmájú lennék, mindent
letagadhatnék, és azt mondanám, semmit se láttam. A patás elkurjantotta magát a sötétben:
- Szabad a csók!... Szabad a csók!...
Láttam, hogy a bakterom kisurrant a Rozival, azt is hallottam, hogy ránk zárta az ajtót. A patás nem vett
észre semmit, de meglátta valahogy a banyát a pad végin. Odabicegett a ténsasszony elé szerelmeskedni.
Először megcsavarta az orrát, és rákurjantott:
- Aggy mán egy csókot, te rusnya! Rozi, te, százrózsáját a világnak! Borulj rám, ha jót akarsz, hidd el,
hogy nem bánod meg... Varnyú mondja a szemednek, hogy csecse golyó...
Csaknem eltanultam a szerelem fortélyát, mikor a banya fejbe kólintotta a patást a tejfölösköcsöggel. A
drága tejföl újra tönkrement. "No - gondoltam magamba -, most már igazán nem tudom, mit eszek jegyezés
után."
A patás támolygott, aztán nagy bátran nekiszaladt a banyának, beszorította a köcsögök közé. Ilyen csúnya
visítozást még nem hallottam amit ez a banya művelt. Mondom a banyának:
- Hagyd mán magad, ha eccer meg akar csókolni, hamarább szabadulsz! Így sivalkodni éccakának idején!
Még ilyen bolondot se láttam, megmongyák neki, hogy nem bánja meg, és széjjellocsolja a tejfölt!
A patás erősködött nagyon:
- Két pengő negyven krajcáromba vagy, add vissza a keszkenyőt!
Itt nyilván tévedés lehet - mondom magamba -, mert ennek a banyának sose vót új keszkenője. - De a
patás csak kiabált:
- Aggy egy csókot, vagy kiszurkálom a szemedet!
- Már csak lehet ezek között valami - mondok -, ha ennyire jóba vannak.
A patás majdnem leteperte a banyát, mikor beszaladt a bakterom. A patás leakasztotta a csepegő
túrószacskót, és megcélozta a baktert, de mellé talált. A zacskó szétrepedt a banya púpján, a vénasszony meg
úgy repült be a sarokba, mintha egész életibe repülni tanult volna. Egy vödör túró tönkrement újra.
A patás megölelte a banyát, és a bakterom is ám. Egyik erre, másik arra húzta a ténsaszszonyt. A
bakterom az egyik lábát, a patás meg a másik lábát húzta. A patás így beszélt:
- Eszem a pofádat, Rozi!
Vagy háromszor beletenyereltek a sárba, utóbb a patás keresztülesett a mosóteknyőn, így szabadult meg a
banya. A bakter meg a patás összeakaszkodtak, de igen nagy erővel. Markolászták egymást elölről, hátulról.
- Hun a Rozi, te útonálló haramia! - kiabált a patás. A banya csak a csontjaival vesződött.
- Jaj, a keresztcsontom ! A lapockám !
Mondom a banyának:
- Itt a cúgos cipője, most ne húzza föl, hanem verje vele a patás fülit, ahogy csak tudja, én majd a derekát
puhítom moslékkeverővel.
Hol is a moslékkeverő? - sehol se találtam hirtelen. Fogom a csizmasámfát és odalapítok egy hatalmasat a
patás bal füle mellé, erre akkorát ordított a bakterom, mint egy oroszlán:
- Jaj, a fejem! jaj, jaj, jaj !
- Fene a fejedet - mondok -, mért nem teszed föl a baktersapkát, hogy megismerjelek. Én vigyázzak a te
fejedre is?
Most meg a patás került fölülre. Éppen rátérdelt a bakterom mellire elölrül, mikor tarkón sadarítottam a
keverővel hátulról. A banyával igen finoman beszéltem, mert nem szerettem volna, ha itthagy a veszedelem
között.
- Üsse csak, ténsasszony avval a cúgos cipővel. Csak úgy, mintha babot csépölnénk. Minden csepp kár,
ami mellé esik...
Mondhatom, alaposan rendbeszedtük a patás fejebúbját, bár a bakter még mindig kegyetlenül úvöltött.
Éppen arra gondoltam, hogy mennyire megdicsér hónap engem ez a bakter, mikor észrevettem a
szörnyűséget. Rövidlátó ez a ténsaszszony vagy mi a fene! Néztem a baktert, hát a cúgos cipővel teljesen
szétlapította az orrát Most értettem csak meg, hogy mért jajgatott olyan égbekiáltóan a bakterom. Ilyen
utolsó szerzet ez a banya. Ha észre nem veszem idejében, dögrácsra rakhattam vóna a bakteromat.
- No - mondom -, ténsasszony, most már mehet kee világgá, mert ha ez a bakter megéri a hónapi napot,
hát szálonkint húzgálja ki keenek a parókáját, ebbe egész nyugodt lehet.
A moslékkeverővel odaakasztottam néhányat a patás fejebúbjára, azután átszaladtam Szedmák bakterhoz.
- Gyüjjík kee hirtelen - mondom Szedmáknak -, odavan a bakterom.
Aszongya erre Szedmák:
- Ha odavan, majd hazagyün!
- De gyüjjík kee hirtelen - mondok -, mert vérfürdő van. A patás meg akarja nyúzni a bakteromat. Már
féligmeddig ki is belezte. - Szedmák fölhúzta szép csendesen a szőrcsizmáját, hóna alá vette a vasvillát,
kezibe a bakterlámpát, azután elindultunk lassan a veszedelem közepibe.
Csak most láccott meg, lámpavilág mellett, hogy milyen igazi világfelfordulás van a bakterházban. A patás
belefeküdt a túróba, meg a bakterom is. Összeborultak kezükkel, lábukkal, úgy aludtak. A bakterom a
túrószacskót szorongatta, a patás meg a bakterom nagylábujjából szivarozott.
Ketten fogtuk meg a patást. Szedmák a hoszszabb lábát, én meg a rövidebbet, aztán húztuk kifelé,
egyenesen a vasútárokba. Rozit is kerestük, és sehol se találtuk. Úgy láccik, neki gyengébb szíve lehet.
Utoljára a baktert válogattuk ki a túró közül, úgy aludt az ebadta, mintha nem is élt volna tulajdonképpen.
Szedmák lefektette a baktert a padkára. Én meg a banya a túrót szedegettük vödörbe. Megeszik ezt a túrót a
pesti úri népek, de meg ám! Még az ujjukat is megnyalják utána...
Azt kérdi Szedmák, hogy mi vót itt nálunk?
- Láthattya - mondom -, hogy jegyezés vót.
Már megkínálnám keedet gölődinnyel, de a patás hírmondót se hagyott belűle. Egyen kee egy kis túrót -
mondom -, van, hála istennek elég.
- Köll a rövidrágós rossz fenének túró - aszongya -, inkább innék valamit, ha vóna.
- Csak kétféle ital van - mondok -, egyik se bakternak való. Egy vödör tiszta ivóvíz van, meg egy fél vödör
korpás moslék a malacoknak. Volt itt bor is elég, de az már elfogyott.
Így beszélgetek Szedmákkal, eccer csak a bakterom fölül a padkán, és aszongya a banyának:
- Kifelé innen! Fehércselédnek nincs itt semmi keresnivalója.
- Hát csak kotróggyék kee kifelé - mondom a nyanyának -, ámbár ha már keed is fehér, akkor az ördög
bizonyosan rózsaszínű.
A ténsasszony kiment, a bakter visszafeküdt a padra. Én meg Szedmák, kutatni kezdtünk a szobában.
Először a fazekat néztem meg, mi volt benne valamicske maradék.
- Itt van egy kis tehéncufla - mondom Szedmáknak -, nem akar belűle enni?
Aszongya, ő nem szereti az ilyen savanyúságot.
- Hát - mondom -, azt nem kívánhatja, hogy én egyem meg a maradékot, aki majdnem hívott vendég
vagyok a jegyezésen.
Azután, hogy nem találtunk semmi jót, Szedmák fogta a lámpáját és elment. Én kerestem egy tiszta
köcsögöt, és a tejeskannábul beleöntöttem a maradék bort, éppen tele lett.
A barátomat se hagyhattam ki a jegyességből. Elindultam a köcsöggel Konc bácsihoz.
Ahogy belépek a barátomhoz, valóságal megtántorodtam. Mit látok? Egy valóságos öregasszony ült Konc
bácsi mellett a fapadon. Nem tudtam hamarjában, mit gondoljak. Kétszínűség ez, vagy mi a fene? Szerencsére
gyött a gyorsvonat. Kimentünk lámpával a vonat elé
Mondom :
- Micsoda asszony jár ide, hallja? Fogjuk meg, osztán tegyük a vonat alá a nyakát.
Aszongya: nem lehet, mert ez az ő anyja.
- Ha így van - mondok -, akkor egészen más, azt hittem, hogy csak úgy fogta a határba. A vonat elment,
és bementünk a bakterházba. Konc bácsi megfelezte velem a vacsoráját. Ettünk, ittunk, beszélgettünk. Azután
lehúztam a Konc bácsi csizmáját levélíráshoz, ő meg a pápaszemet kötözte a füle mellé madzaggal.
Ilyenkor szoktuk átolvasni az újságokat, mert nekünk tudni köll mindent, ami a nagyvilágba történhet.
A jegyezés után azt hittem, hogy sose látom viszont a patást. Ebbe aztán megint csalódtam. A patás
harmadnapra újra bekopogott a bakterházba, mintha semmi se történt volna.
És a bakterom, ahelyett hogy fejbe verte volna a piros zászlóval, még magyarázott neki :
- Tévedés vót ez, Toppancs cimbora! Oda se neki! Tuggya kee, ha az ember egy kicsit többet iszik, már
mingyár lába szárába áll, ha jó az ital. Én is elestem valahun, lássa kee, hogy néz ki az orrom! A fejem meg
úgy zúg, mintha legyek donganának benne.
Nem mondom, elég csúnyán nézett ki a bakterom orra a szőr körül. A patás meg a derekát fájlalta nagyon.
- Hát, Szabó komám, teljesen odavan a fundamentumom, alig bírom húzni a lábamat.
Így panaszkodtak egymásnak barátságosan.
Azt láttam, hogy szeretik egymást. Híre se láccott, mintha haragba lettek vóna. A patás utoljára megevett
vagy három köcsög aludttejet meg egy fél zsák sült krumplit, aztán elment megkeresni a Rozit, mert amint
mondta, nem tud nála nélkül élni egyátajján.
Hol kereste Rozit, hol nem, azt nem tudom, csak harmadnapra fogta meg valahol a ferihegyi határba.
Éppen a kútnál itattam, amikor látom, hogy hajtja a Rozit maga előtt, közben a kupecbottal oda-odasóz
egyet a Rozi hátulsó lábára.
Olykor mondott is neki egyet-mást, mert a Rozi igen meg volt illetődve, úgy folyt a könnye, mint a repedt
csupor.
- No - mondom -, ez az, amit én megjövendöltem. Nagyon kitanult ember lehet ez a patás, mert igen tud
bánni a fehércseléddel... - Közelebb mentem én is, mert igen szeretem a szerelmi tapasztalatokat.
Rozi leguggolt a bakterház előtt. Nem akart tovább menni. Hogy ő nem szégyenkedik - ilyeneket rítt. A
patás elkapott rajta vagy tizenkét szoknyát, és úgy húzta, mint a szalmazsúpot, jó párszor térgyen is rúgta, és
beráncigálta a bakterházba. Rozi odatámaszkodott a sarokba, ahol a moslékosdézsa áll, sírt-rítt, ahogy csak
tudott, a szemeit törülgette, a szoknyáját úgy fölhajtotta elülről, hogy én meg a bakterom egészen
megsajnáltuk, a banya meg úgy köpködőtt, mint a fiasmacska, ha pipafüstöt fújnak az orrába.
A patás a bakteromnak magyarázta el az esetet. Aszonta, hogy Rozi majdnem megcsalta őtet, mert mán
négy nap óta ott lakott a nagybajuszú kukoricacsősz kunyhójába a piócás emberrel. És ha ő kételkedő lélek
vóna, azt gondolhatna, amit akarna. Iparos ember létire így is majdnem leég pofájáról a szőr.
- Ilyen szégyent hoz az emberre a tulajdon édes menyasszonya! - mondta a patás. Rozi igen erősen elbőgte
magát, hogy ő olyan ártatlan, mint a viaszosvászon. De a patás csak fenyegette a szagos meggyfabottal.
- Tudd meg, te rusnya, hogy a hűség az első meg a böcsület! Mit szóná hozzá, ha én meg a lovakkal
csalnálak meg? Ha én aszondom, hogy öt lovat adtam el, negyven pengőt nyertem, abba nincs semmi
hamisság.
A bakterom mismásolta el a dolgot.
- Sose békétlenkeggyen kee, fő, hogy megvan az asszony! Láthattya a képirül, hogy olyan ártatlan, mint a
patyolat.
Én ugyan nem láttam a Rozi képin másegyebet, csak egy kis kormot, maszatot meg miegymást. Csakugyan
nem értettem, miért kell ezt a Rozit annyira vacakolni, ha eccer aszongya, hogy ártatlan, mit akarnak még
vele.A patás lassanként megnyugodott. Kétszer, háromszor gyomron taszította Rozit, és ránevetett. Rozi olyan
szemérmetesen csavarta félre a fejit, mint a nagy vödör, mikor megmerül a kútba. Azt tapasztaltam, hogy a
szerelem nagy dolog. A patás kivágta szájábul a bagót a szoba földjire, úgy magyarázott a bakteromnak :
- Hát, Szabó komám, asszonyra, pízre vigyázni kő!... A píz elgurul, az asszonyt meg igencsak el szokták
csábítani, kivált, ha egy kicsit szemrevaló, mint az enyim is. Legisjobban szeretném, ha itt tarthatnám
keeteknél egy darabig, még bele nem keverődzött a szent házasság istrángjába. Tuggya kee, az én istállómba
mindig akad két-három részeg kocsis, ezek aztán végképp nem tuggyák, mit csinálnak, ha meglátnak egy
fehérnépet. Ámbátor nem vagyok félő természetű, de ami biztos, az biztos. Kee mégis egybeli komám, meg
aztán mind a ketten csépai emberek vagyunk. Végképp nem szeretem azokat a bornyúszájú kocsisokat.
Aszongya a bakter:
- Nem bánom, Toppancs cimbora, maraggyon itt az asszony, más dologba meg majd csak
megegyezünk...
- Meg hát, Szabó komám! Mert mégse akarom kutyák előtt hagyni a hájat. Tuggya kee, tapasztalt ember
vagyok én ilyen dologba véghetetlenül. Annyit próbáltam életembe, hogy engem nem lehet kijáccani.
Így beszélgetett a patás meg a bakterom. Miután mindenbe megegyeztek, a patás elment megetetni a
lovait.
Alig húzta ki a lábát a patás tőlünk, a bakterom rögtön elkezdte macerálni Rozit. Először rácsapott egy
nagyot a Rozi hátuljára tenyérrel, és betaszította hanyatt a hűtőszobába. A Rozi meg olyan szélesre tátotta a
száját örömiben, mint a holdvilág. Ez az, amit én szerelemnek nevezek.
Gondoltam, hogy a bakterom szereti Rozit, de hogy ennyire ért a szerelmeskedéshöz, azt a fene se nézte
volna ki a baktersapka alól...
Úgy történt, hogy Rozi odakerült a bakterházhoz, amint már mondtam is. Most már, ha kihagyom a
banyát, megint hárman lettünk a bakterommal. Én már belenyugodtam, hogy Rozi is fehércseléd, mert igen jó
léleknek láccott. A bakterom is nagyon szerette Rozit, olyannyira, hogy a Rozi kedvéért a Konc bácsi is
elgyött hozzánk esténként. Minden este öten morzsoltuk a kukoricát a hűtőszobába.
Eccer aztán, mikor már fogytán volt közöttünk a szó, aszongya a Rozi asszony, hogy jobb vóna, ha valaki
mesét mondana, mert a nagy hallgatásba kipállik a szánk, és olyanok leszünk, mint a háromnapos csipasz
verebek.
Aszongya a Konc bácsi, hogy ő tud mesét mondani, de csak a szerelemrül, annál pedig szebb történeteket
el se lehetne képzelni, mert nem az az igazi szerelem, ami az ócsó könyvekbe van megírva. Tudni köll azt -
mondta a Konc bácsi -, hogy a szerelem igen kancsal valami, és olyan irányba szokott pislogni a szerelmes
ember is, ahová még a kőszent is elcsavarná a nyakát, ha srófra járna. Szerelem nélkül az ember olyan valami,
mint a mező virág nélkül. Az olyan férfiembert pedig, aki nem illetődik meg egy piros begyű menyecske
szépségétől, azt úgy köll leüttetni hatóságilag, mint a takonykóros lovat. Ilyen embernek éppen semmi
keresnivalója nincs a világon.
A Rozi olyan jót rötyögött Konc bácsi magyarázatától, hogy a szája is tátva maradt, mint a fazéknak, a
bakteromnak meg a füle is lekonyult, olyan jóízűt vigyorgott. A banya pedig, mivel látta, hogy én is röhögök,
egyszerűen a fejemre köpött, de még belém is rúgott volna, ha arrább nem kotródok.
Most a banya vette át a szót, és többek között azt beszélte, hogy az ő urát harmincéves korában úgy
eltrafálta a lapos guta, hogy valami ötven évig ment curukkolva hátrafelé, így lett ő özvegy szintén hatvan
esztendeje. Rozi meg a kíjókról tudott rengeteget beszélni. Igaz, hogy ezt mifelénk kígyónak mondják, de én
így is megértettem a történeteket.
Roziék felé a kíjók sokféle galibát csináltak, mert sokan voltak. Ez igaz is lehet, mert sok kíjó sok
balgaságot művelhet, ha akar. Ezek a kíjók a ház fundamentumában laktak, és onnan jártak ki mindenféle
disznóságra. A legborzasztóbb az volt, hogy egy kíjó fölment legelni a toronyba, és mikor a harangozó déli
álmát aludta, bemászott a hasába. Amikor a kíjó kimászott a harangozó hasábul, olyan vastagra dagadt a sok
bagólétül, mint a nagy eperfa dereka, és olyan hosszú lett, mint egy miniszteri beszéd. A másik kíjó pedig
belebújt egy szép özvegyasszonyba. No, mondom ez az, amit én kíjónak nevezek.
Ahogy a Rozi idáig ért a történettel, a banya nagyon megijedt. A képes ábrázata egyszerre olyan libabőrös
lett, mint a patkoló kovács reszelője, még a kukoricacsutkát is kiejtette a kezibül.
- Azután - folytatta Rozi -, mikor a kíjó kigyött, mert nem magától gyött ki, úgy csalták ki egy tál meleg
tejjel. Mikor a kíjó kigyött, az a bizonyos szépasszony igen nagyon elájult. Három kútból teljesen
kimerítgették rá a vizet, egészen a sárga agyagig, de csak akkor tért némileg magához, mikor legelőbb is
levágtak két méter hosszút a nyelviből, a körmeit letördelték, a térgyiről lesúrolták a hónaposretket, a haját
levágták bubira, a száját befestették pirosra, pelenkát tettek alá, mer már nagyon öreg volt, majd vőlegényt
szereztek neki, azután puskaport öntöttek a fülibe és taplóval meggyújtották.
Idáig ért Rozi a kíjótörténettel, mikor banya levetette a réklit, mert igen melege lett. Nem mondom, én is
félnék ilyen randa kíjóktul. Rozi azután egy másfajta kíjórul beszélt. Ez úgy járkált ki és be az emberekbe,
hogy el se merem mondani. Hogy a banyának olyan melege lett, most meg a cúgos cipőt vetette le és odatette
az orrom alá. Fogtam a cipőt, és visszatettem a banya orra alá. Végképp nem állhatom a cúgos cipője szagát.
Utoljára más-másfajta kíjóról beszélt Rozi. Ezek meg, amint mondom más-másfajta kíjók voltak. Az egyik
az egyik végivel, másik a másik végivel bújt az emberbe. Erre már én is fölháborodtam :
- Hogy a fene a lábuk szárát! Ilyen döglenivaló kíjók! Minek is teremtődnek ezek a világra ?
Nem tudtam először mitül, elkezdtem szédülni. Szétnézek, és látom, hogy a cúgos cipő ott van az orrom
előtt. Megfogtam, visszatettem a banya elé, ő meg újra visszatette elém.
- Keenek a cipôje ez? - mondom a banyának. - Ne rakja az orrom alá, mer kivágom az ablakon !
Már mondtam, hogy én kivételesen nem szeretem a cúgos cipő közelségét. Rögtön el akarok szédülni,
amint észreveszem.
Ahogy a cúgos cipô párolgott, azonmód kezdtem szédelegni.
- No - gondoltam -, ezért curukkolt negyven évig az urad hátrafelé.
A bakter mellettem ült a sámlin, ő is igen csavargatta az orrát, pedig neki be volt kötve a jegyezés miatt.
Mondom a banyának:
- Természetes szaga ez a lábának, vagy tán valamivel kenegetni szokta? Például...
A banyát erre elöntötte a méreg, fölkapta a cúgos cipőt, csak annyi időm maradt, hogy a fejem lehúzzam, a
cúgos cipő meg nekiperdült a bakterom fájós orrának. A bakter lefordult a sámliról, és négykézlábra állva,
olyan
formán ordított, mint a farkas, mikor télidőben beszól az ablakon. Ez aztán tisztára vérfagyasztó volt.
Fölkeltem a sámlirul, aztán hirtelen otthagytam az egész kukoricamorzsolást. Az udvarról hallottam, hogy
néhány köcsög tönkrement odabent. A bakter keservesen káromkodott.
A ténsasszony meg csak úgy régimódisan jajgatott :
- Jaj, meghalok ! Meghalok !...
- Nagyszakállú gyerek leszek én akkorra - mondom magamba -, bizony itt leszel te száz év múlva is a
bakterháznál...
Most azt szerettem volna tudni, hogy haragszik-e rám a bakter? Mindenki láthatja, hogy mekkora igazam
van. Mert ugyebár, én mégse vagyok házinyúl, hogy a ténsasszony ilyen könnyen elkábítson. Hogy
kigondolkoztam magam a tyúkól mellett, bementem az istállóba, és lefeküdtem az ágyamra aludni.
Telik-múlik az idő, sehogy se tudok elaludni. Szétnézek a sötétben, hát egy kíjó megy fölfelé a Riska
lábszárán. Meggyújtom a lámpát, és látom, hogy a kíjó nem más, mint a Riska farka. Fogom az ostort, és
odahúzok neki egypárat.
-A fene egyen meg vacsora előtt - mondom -, engem ne ijesztgess, mert rögtön fölzavarlak a háztetőre!
Ilyen randa, csámpás jószág!
Nem is tudom, hogy virradt rám a reggel, de másnap rögtön odaszaladtam Konc bácsihoz megtudni, hogy
mit tegyek a kíjók miatt.
Konc bácsi aszonta:
- Csigavér, Bendegúz! Csak nem hagyod magad a bakteréktól ijesztgetni? Inkább te ijessz rájok, ha
annyira ijedősek. Aki a kígyótól fél, az a békától is megijed. Legjobb volna, ha néhány szép varasbékát tennél
az ágyukba éccakára. A zsebükbe is tehetnél, de amúgy jobban illik. Aztán majd meglátod, milyen éktelen
patáliát csapnak...
Így társalogtunk... Megbeszéltük a terveket. Bátorságba gazdagon búcsúztam el a barátomtól...
Ezen a napon megint annyi minden történt, hogy alig győzöm elmondani. Először is délután, mikor
hazamentem, csudálatos módon elveszett a moslékosvödör. A legnagyobb igyekezettel kerestük a vödröt, én,
a banya meg Rozi asszony, de a vödör csak nem került elő. A ténsasszony szokása szerint elátkozta a keze
szárát annak, aki a vödröt ellopta, evvel annyiba maradt az egész vödörhistória. Alig hagytuk abba a vödör
keresését, vendégek érkeztek a bakterházba.
A patás ember hozta el egybéli komáját, aki nem vót más, mint a tarisznyaszájú Buga Jóska, vagyis a
messze földön ismert patkányirtó.
Buga Jóska kezet fogott a bakterommal, azután a banya keze fejit rázta meg úgy, hogy a banyának a feje is
reszketett, mint a rezgő nyárfalevél. Aszongya a tarisznyaszájú Buga Jóska :
- Eégyüttem bemutatkoznyi, mert én vagyok a vőfíny, nemcsak a mi lakodalmunkba, de már harminc éve a
legtöbb vászoncselédet én vezettem el a párjával eskünnyi. A feleségem nem hoztam most el, mivel
reggeltájba ügön szájaskodott velem, ennek okáír, kinytelen vótam nyakon verni eccer-kétszer. Mindennap
pacalt főzött má egy hónap óta, hát egy kicsit most elvettem az étvágyábul. Én ügön urasan kezelem az
asszonyt máskülönben, mert gavallér embör vótam világéletembe...
Buga Jóska csakugyan gavallér embörnek látszott, mert csizma vót a lábán, a karján görbe bot, a bajuszát
úgy húzta hátra a füle felé, mint beteg gúnár a szárnyait, a szája olyan vót, mint a szőrtarisznya nyílása. Buga
Jóska egyre beszélt a bakteromnak:
- Mán legíny koromba aszonták, mer soká legínykedtem, aszonták, akik látták: Buga Jóska nem szép, de
gavallér ! Hej pedig !... Siralmas életsorba vótam néha. Aztán Pest városba kerültem. Ügön szép kűves
istállóba háltam. Négy bornyú, kilenc tehén meg négy pár virslislóra dógoztam, meg is vót annak a foganatja.
Vasárnap jószagú sárga zsírral kentem ki a csizmámat, a bajszom kicsaptam högyösre két ódalt. Kemíny
legínynek köllött annak lönni, aki a szömöm közé mert nízni. Viselős asszonynak mög látni se vót szabad
engem egyátaján!...
Úgy vasárnap délután nekiőtöztem, a dolmányom félvállra, panyókára viseltem, a kalapom félrecsaptam,
úgy möntem danóva végig az uccán. Ebbe az időbe ez vót a kedves nótám :
Nem vagyok én olyan ümőg-gatya,
Akit mindön hétón cserének...
- Ha végigdanótam az uccát, hát mindenki mögnízett. Aszonták a fínom pesti kisasszonyok, akik láttak:
Buga Jóska nem szép, de gavallér. .
- Eccer mög egy asszonyt is hírbe kevertem. Ügen szépen mögtermett fájin vászoncseléd vót az, nyomott
úgy két mázsa körül. Odajártam vasárnap délután danógatni az ablaka alá, mer rémisztő jó hangom van még
máma is. Ez egyrészt tudnivaló is, ha aszondom, hogy tíz évig vótam falu csordása. Ha elkurjantottam
magamat a marhajáráson ilyenformán : "Tala ne ! ! - Burnyú ne", hát még a szomszéd faluba is behallatszott.
Mondták is öleget: Buga Jóskának van csak igazi hangja, abbizony! Aztán, hogy szavamat ne felejcsem,
odajártam danógatni a vászoncseléd ablaka alá. Először ügön szép hallgatónótát danoltam, azt, hogy:
Kitötték a bolttestöt az udvarra...
meg hogy :
Kisangyalom, vakuljon mög az anyád,
Hogy ne lássa, mikor járok tehozzád...
Ahogy a vászoncseléd legelőször meghallotta a danolásom, rögtön odagyütt az emeletes ablakhó. Először
valami jóféle levet öntött le. Vót abba zőcség, sárgarépa, velőscsont, meg több egyéb... Most kezdtem még
csak igazán szívszaggatóan danóni, de annyira, hogy má a könnyeim is csurogtak. Azt danótam, hogy:
Lüki Kecskés Rozálija,
A jó Isten álgyon mög...
Ahogy danolok, eccer csak odagyün a kertajtóból egy ügön-ügön marha embör, oszt aszongya:
- Mit ordít itt, maga bugris paraszt ! ? Nem takarodik el rögtön a fészkes fenébe?
- Én, mint gavallér emberhö illik, beszéltem hozzá, mondok:
- Pardony? Mi teccik az úrnak?
Úgy urasan mondom neki utoljára is:
- Tán bijony?...
Erre úgy hasba rúgott, hogy kiestem a kocsiút közepire. Csak azt tudom, hogy egy téglásszekér
keresztülment a derekamon. Úgy sejdítöttem, hogy a belsőrészem útnak eredt a számon kifelé. Nyúlok a
dolmányzsebbe mondok, visszatolom a pipaszár végivel. Hát úgy elszakadt a gondókozásom madzagja,
mintha kapával vágták vóna el a közepin. Valahogy elvittek a halálhurcolászó embörök.
Eccer fölpeslantok, mert érzöm, hogy valami jégdarab sütögeti az alsórészem szöbbeflit. Ahogy
körülnézek, látom, hogy valami pincébe vagyok, oszt a pince tele van csupa egy adta hótt embörökkel.
Mondom: élőnek élő, hóttnak hótt a baráttya. Evvel kezdök leereszkennyi a pócrúl. Két fránya pofa éppeg
egy hótt embört vetkőztetött a póc alatt, majdnem a fejükre ugrottam. Ügön megijedtek, mikó megláttak
engem, kivált az egyik. Gondolom: böcsületes embör nem fél böcsületös embörtől... Nyúlok a
dolmányzsebbe, hát odavan a selmöci cseréppipám. Rögtön világos lött előttem mindön... Hamar
lerántottam lábamrul a csizmát, oszt rákajátok a halálvakarókra:
- Hun a pipám, gazembörök!?
A nagyobb gazembör körösztülbukfencözött egy koporsón, amibe egy nyócfelé vágott embör vót berakva,
aztán szaladt, mint a bagzó nyúl, én mög utána, mindönütt a sarkába néki. Kajátottam is rá, mondok:
- Kinyomom a szömöd, ha nem adod vissza a pipám !
Aztán, hogy elérte a nagykaput, mer ügön tudott szalanni, kiszaladt az uccára, oszt úgy eltűnt a népek
között, sose találkoztam vele többet.
A sallangos kostökzacskóm megvót, hát vöttem mellé egy ügen helös cseréppipát. Hazamöntem
megkentem a derekam fokhagymás gyenge bornyú ízével.. Ettül aztán tejjesen möggyógyultam. Olyan fajta
vagyok, hogy én bé nem vöszöm a patikáros orvosságot. Aggya a kutyájának!... Otthon kihúztam magam, a
bajszom kicsaptam högyösre, pipám a csizmaszárba toltam, sarkantyút kötöttem, főtettem a bukétás kalapom,
a dolmányom panyókára vetöttem, úgy möntem végig danóva az uccán. Aszonták a finom pesti kisasszonyok,
akik láttak: Buga Jóska nem szép, de gavallér!...
Így beszélt a Buga Jóska. Nekem a lábom is földbe gyökerezett, úgy hallgattam félig megkeveredve. Nem
is hiszem, hogy van olyan piócaszedő az országba, aki az árnyékába állhatna...
Azután arrul beszélt Buga Jóska, hogy milyen fájin portéka a tudomány és evégből behozta a konyhából a
macskát... Aszongya Buga Jóska a bakteromnak, mikor a macskát a hóna alá vette :
- Fogaggyunk, szomszéd, hogy ez a macska akármit föltesz az asztalra, ha ráparancsolok. .
Ezt már se én, se a bakterom nem akartuk elhinni neki. De Buga Jóska egyre erősködött :
- Peig fölteszi ez a macska még ezt a fazekat is, amondó vagyok!
Nagyon kíváncsi lettem, mert én szintén nagyon szeretem a tudományt. Buga Jóska zsebkendőt kötött a
fazék fülire, azután a macskát farkánál fogva himbálni kezdte a levegőben, amint a macska himbálózott, eccer
csak a körme beleakadt a fazékra kötött zsebkendőbe. Buga emelte a macskát, a macska a fazekat, a fazék
így szépen megállt az asztal közepin.
Én úgy éreztem magamat a meglepetéstől, hogy csaknem elájultam. Ilyen okos embert nem láttam, mióta a
világon vagyok, meg ennyi tudományt. Mi lesz belűlem, ha csupa ilyen okos emberek vannak a bakterház
körül?... Egészen elszomorodtam.
Mikor kicsudálkoztam magam, Buga Jóska egészen mást beszélt. Azt beszélte, hogy ha ő bekiált
valakinek, az illető már a második szóra előgyön, akár az ágy alól, akár a kemencéből.
Aszongya erre a banya:
- Én bizony nem gyünnék ki a második szóra, de még a harmadikra se, mer engem eladólyány koromba
lámpával se tudtak lecsalni a padlásrul, mikó aludtam.
Aszongya erre a Buga:
-Bújjík kee be az ágy alá, én kihíjjom két szóra.
A banya kapta magát, bebújt az ágy alá, Buga Jóska beszólt utána:
- Bújjik kee elő, én hijjom, Buga József.
Aszongya a banya:
- Nem én !
- De bújjik kee elő, ha mondom, most má másodcó !
- Még maradok! - mondta a banya.
- No, akkó ott üsse meg keedet a tulipános, virágos tüzes ménkű, mer én nem híjjom többet akkó se, ha
ott hever kee a gyüvő karácsonyig!
Erre észrevette a banya, hogy becsapták, mint valami fekete ördög, úgy farolt kifelé az ágy alól. A bakter
meg a patás úgy röhögtek, mint a fene. Buga Jóska akkorára tátotta a száját, hogy szakasztott olyan volt,
mint a szőrtarisznya. Már nem is röhögtek, hanem valósággal rötyögtek, és még én is. A banya igen mérgesen
vágta felém a cúgos cipőjit. Persze, nem talált el, hanem hogy a fejem lehúztam, a cipő beleesett a
levesesfazékba. Ezt nem is vette észre senki, csak én, de mondom: nekem igazán mindegy, hogy a banya hová
hányja le a lábbelijit. A cipő bizony elmerült a levesbe.
Azután Buga Jóska fogadott a bakterommal egy pofonba, hogy az én bakterom nem tud keresztülugrani
egy szalmaszálat.
- Ilyent ne mongyon kee - mondta a bakterom -, mert én még a bakterházat is körösztülugrom, ha
nekidurálom magam.
- Hát aki veszti, állja a pofont - mondta Buga Jóska.
- Ha vesztem, állom ! - fogadkozott a bakter.
Buga Jóska erre igen huncutul egy szalmaszálat tett egészen a faltövihöz.
- No, ugorjék kee, hamar! - mondta Buga.
A bakter persze nem akart nekiugrani a falnak, ilyenformán elvesztette a fogadást, és a pofont is ki köllött
tartani neki. Buga Jóska úgy vágta pofon a bakteromat, hogy szegénynek az orrlyukán csurgott ki a bagólé. A
patás meg a banya, Rozi asszony meg Buga Jóska, valamennyien kiröhögték a bakteromat, de igen nagyon.
- Hát csavaros esze van keenek - mondta a bakterom Bugának.
Vagy két óra hosszáig mulatoztak rendesen, mikor a banya asztalra állította a levesesfazekat, majd kanalat
és tányért szedett elő a vacsorához.
- No, Buga cimbora - mondta a bakterom, most aztán tágíjjon valamit a nadrágszíjon, oszt hasaljon kee
neki az asztalnak, mer ilyen jó levest nem evett ke, mióta a feje lágya benyőtt. Most bezabálhat kee egészen
nyakig. Mert a bakterháznál nem úgy van ám, mint szegény helyeken.
Buga igyekezett a nagykanállal, de sehogy se tudott meríteni. Aszongya Buga Jóska a bakteromnak :
- Akkora hús van ebbe a levesbe, hogy nem lehet tűle meríteni.
A bakter biztatta Bugát:
- Ne sajnálja kee a húst, hanem fogja meg a villával, oszt vegye ki magyarmiskásan.
A hús csakugyan nagyon feketéllett, Buga Jóska sehogy se tudott vele megbirkózni, minduntalan
visszaloccsant a fazékba. Azután a patás akart levest szedni Bugának. Megfogta az öreg kést, beledöfte a hús
oldalába, és már emelte is a cúgos cipőt egyenesen Buga Jóska tányérjába. A cipő úgy meg volt dagadva, alig
ismertem rá. Buga Jóska úgy megijedt tőle, hogy rögtön keresztet vetett. A banya meg úgy összecsapta két
keze szárát a csontokkal, mintha az ég padlásáról esett volna le a vakolat. A patás két kézre fogta a görbe
botot, én meg eltátottam a számat és majdnem úgy felejtettem egészen.
Csak a bakterom nem vesztette el a fejit. Megfordult a saját kereke körül, kezibe a cúgos cipővel, de úgy,
hogy összekeveredett az egész bakterház. Olyan mérges lett a banyára, amilyen még soha. A szeme vérbe
borult, azt hittem, rögtön leharapja a mestergerendát, annyira megvadult.
- Eltakaroggyék kee a háztul, mert rögtön fölakasztom, ha hónap reggelig el nem megy! Ilyen szégyent
hozni a bakterházra? Azt a malacpofájú árgyílusát a tűzre való boszorkányának!
Szó, ami szó, ezt már én is megsokallottam, pedig amint láccik, nekem csakugyan keményebb szívem van,
mint Buga Jóskának.
Nem tudom, mi lett a levessel, mert én rögtön kimentem az istállóba. Különben is, ha a bakterom
haragszik, nincs élő ember, aki megmaradna mellette.
Egypár szóval most azt is elmondom többek között, hogy milyen ember az én bakterom egyáltalán. Így
ránézve azt hinné az ember, hogy a szúnyogzöngést is meghallja, akkora fülei vannak. Pedig a fenéket hallja
meg!
Olyan ember ez az én bakterom, hogy ha lehetséges, mindig elalszik, akár éjjel, akár nappal. A sorompót
mindig akkor szokta lecsukni, mikor már réges-régen elment a vonat, és a svábok, akik káposztát szállítanak
Pestre kocsival, félnapokig ott kurjásznak a sorompó előtt, néha meg estétől reggelig. A lárma persze
behallatszik az istállóba, és én se tudok aludni. Már gondoltam, hogy az ég ura minek adott ekkora fület
ennek a bakternak, mikor semmire se használja. Leginkább arra vetek, hogy talán az a hibája van, hogy
telenőtt a füle szőrrel.
Tegnap ajálkoztam neki, hogy megnyírom a fülit, mert eccer elüt valakit a vonat, és kiteszik miatta a
hivatalbul, akkor aztán mehetek én is koldulni. De a bakter csak a fejit rázta. Aszongya, őtet is a jó Isten
bakternak teremtette, így is akar meghalni, és az is nagyon soká lesz, majd akkor, ha minden nyugdíját
kiszedegette a vasút pénztárából. Hogy pedig kit üt el a vonat, kit nem, azt teljesen a jó Isten rendeli el, és ha
ilyenformán valaki mégis a kerekek alá kerül, legyen meg az akarata, mert abba neki nincs beleszólása
egyátajján. Ő bizony nem akasztja fel magát egy kis hűhó miatt, akárhogy is lesz.
- Ha így van, én teljesen igazat adok keenek - mondom a bakternak.
- Mánpedig így van! - mondta a bakterom.
Én nagyon hamar megszoktam nyugodni.
Így hát most is megnyugodtam.
Az igazat megvallva, én se szeretném, ha a bakterom fölakasztaná magát, kivált most az esküvő előtt.
Utána nem bánom, ha kedve van hozzá.
Mindenki tudja, hogy a lánynéző után a lakodalom szokott következni. Itt is olyasféle dolog lesz, mert a
patás igen töri magát Rozi után, és állandóan azt kotyogja, hogy nemsokára házasember lesz. Roziba is van
hajlandó-ság szerelemre, több, mint köllene. Ezt én úgy értem, hogy a patást is szereti meg a baktert is. Ha,
ne aggy Isten, a bakterom végképp elütné a Rozit a patás kezéről, akkor a patást majd ketten elássuk a
bakterommal az istálló megett.
A minap is, amint belépek a hűtőszobába, hát uramfija! - Rozi valósággal a bakterom gyomrán ül.
Mondom neki:
- Hallja, ne csináljon pogácsát ebbül a bakterbul !
A bakterom ábrázata egészen megkékült, de csak állta, hogy a Rozi összenyomoríjja.
Ilyen rossz oldala is van a szerelemnek. Ha az én vesémre így rátehénkedne ez a Rozi, biztosan nyakcsigán
verném a túrószacskóval. Mert szó, ami szó, már én is értek a szerelemhöz.
Meglássa akárki, ha én eccer vagy kéccer megházasodok, soványabb és kisebb vászoncselédet keresek
magamnak. De szó se lehet arrul, hogy valaki a hasamra taposson, ezt előre is ki merem mondani. Szóval,
arrul van szó, hogy nagy vót a szerelem az egész bakterházban. A bakter Rozi szájábul evett, Rozi meg a
bakterom tenyeribül, úgy éltek, mint a varjúk. Nem is tudtam volna megmondani, hogy mért akart férjhöz
menni ez a Rozi. A baktert mégiscsak jobban pártoltam, mint azt a randa patásembert.
Egy este aztán, mikor legjobb ízűn ballagott a bakterház sora, lélekszakadva beszaladt az ajtón a patás.
Rozi meg a bakter éppen csak széjjel tudtak ugrani a dézsa mellett, ahol csókolóztak. Mondhatom, a bakter
alaposan meg volt föjhősülve.
A patás azt beszélte, hogy hónapután, kedden lesz a lakodalom, már elkészített mindent, ami köll. Itt
lesznek a rokonok is, meg pár kedves ember. Pénz is lesz dögivel, ennivaló és minden, amit csak elképzelni
lehet. Olyan lakodalmat akar, hetedhétországra szólót. Még engem is meghívott a patás, mert amint mondta,
azt akarja, hogy a kutyák is feketekavét igyanak, és gubaszivar legyen a szájukba...
Igaz, hogy én nem szeretem a feketekávét, sohase is szerettem, mert a banya bele szokta főzni az összes
legyeket, viszont annál inkább szeretnék valami jó gubaszivart. Meg asztán minek vóna nekem a feketekávé -
gondoltam -, ha már lakodalomba megyek, ihatok én bort is, ha akarok.
Kimentem az árokba megmosni a lábom, mert nem akartam utolsó lenni a vendégek között.
Mondom aztán, amikor betértem az istállóba:
- Még egyet-kettőt alszok, aztán táncolok. Most az egyszer csúnyán kimulatom magamat... - Akkora
kedvem támadt a táncra, hogy az istállóba rögtön elkezdtem járni mezítláb a kutyásdit.
- No - mondom -, a fene a térgye kalácsát ennek a Rozinak, hónap úgy megforgatom, hogy elszédül, mint
a kotlóstyúk.
Egy kicsit begyakoroltam magam, aztán lefeküdtem aludni.
Majdnem úgy történt minden, ahogy előre elgondoltam. A lakodalom napján nem mentem ki a határba
legeltetni, hanem a bakterommal loptunk korán reggel jó két hát csalamádét, azt adtam oda a teheneknek,
azután én is készülődni kezdtem a lakodalomra.
A szénaboglya mögött kifótoztam az ünneplő nadrágom hátulját, meg a két térgyit előlrül, az
alsónadrágomba új madzagot fűztem, aztán megnéztem magamat a tükörbe.
- Ez is megvan, hála Istennek - mondom.
- A kalapom egy kicsit feleviseltjibe van, igaz, mert má akkor is lyukas volt, mikor a vasút mellett találtam,
azt majd a kezembe viszem, mint az urak szokták. Cipőm nincs, az is igaz, de jó idő van szerencsére, és nem
fázik meg a lábom. Teljesen elkészültem, és még mindig nincs semmi? Szétnézek a bakterház körül, hát Rozit
sehol se találom. Fölvilágosodott gyerek vagyok, de most valahogy megzavarodtam.
- A fene megette - mondok - ezt a Rozit, csak nem szökött el éppen a boldogsága napján?
A banya az udvaron álló kemencénél volt, és egyre tologatta befelé a lepényeket a bakterom föltette az új
baktersapkát, meg az ünneplő baktergúnyát is magára szedte.
- No - mondom -, mégiscsak lesz valami, ha már a bakterom is ennyire fölkészült...
Lett is. Déltájban elkezdett gyülekezni a vendégkoszorú. Többek között ott volt a sógor, az ipamuram
meg a napamasszony, a nászuram, Cseke uram, meg mások is. Csupa urak voltak. Sehogy se tudtam
különbséget tenni közöttük. Annyira hasonlítottak egymásra, mint egyik tojás a másikra. Szólok az egyiknek,
akinek szakasztott olyan képe volt, mint Sobri Jóskának a kalendáriumban.
- Mongya mán, nászuram, hová gyugta a vén banya a lepényt, nem látta véletlenül?
Aszongya: nem ő a nászuram, hanem a másik. Szólok a másiknak:
- Mongya, nászuram, hová gyugta ez az akasztófáravaló vén kutya a lepényt?
Ő se tudta. Nem is tudtam meg, hogy hol van a lepény tulajdonképpen. Szólok utoljára a banyának:
- Mongya mán, ténsasszony, hová gyugta kee a lepényt?
Aszongya erre :
- Ne járjon ám a rücskös pofád, te redves, mer úgy képen törülgetlek a sütőlapáttal, hogy a fene beleesz!
Elhúzódtam hátrább, mert nem szerettem volna, ha éppen a lakodalom napján tenne csúffá ez az igen
csúnya öregasszony. De jó is, hogy elhúzódtam, mert a banya olyan grimaszokat csinált, hogy nem szántam
volna pofon ütni. Mit tehettem volna mást, bementem a szobába a többi vendégurak közé. Már voltunk vagy
kilencen a napamasszonnyal. A többiek az asztal mellett iszogattak, én meg széjjelnéztem a lepény után.
Rettenetes, hogy mennyire szerettem a lepényt!
Éppen a lekváros bugtát húztam kifelé az ágy alól, mikor Szedmák elkezdett harmonikázni a konyhába, a
vendégek is mind kitódultak a konyhába, meg a ház elé, halványan se értettem, miért. Az ingem derekába
tettem
a lekváros bugtát, evvel szaladok én is a többiek után.
Új vendég érkezett a bakterház elé, aki nem volt más, mint a tarisznyaszájú Buga Jóska, patkányirtó úr. A
patkányirtó botot tartott a kezébe, a boton mindenféle volt, csörgő, csengettyű, pántlika, de igen sokszínű. A
kalapján meg a mellin bukréták, a csizmája szárába meg pipacs és bodzavirág volt tűzve. Nem hazudok, de
ilyen gavallér embert még nem láttam. Nem is csudálom, hogy szétzavarja a patkányokat, amerre elmegy.
A konyhaajtóba elkezdett Buga Jóska bokázni, Szedmák húzta neki a harmonikán. Ügy sergett, forgott a
patkányirtó, ha tán valakit véletlenül elütött volna, az innen a lakodalombul mehetett volna kódulni hótta
napjáig.
- No - mondom -, ez a Buga Jóska csakugyan érti a táncot.
A bakterom azt mondta ipamuramnak:
- Lássa kee, ipamuram, ez a tánc a bunkós verbunkós.
Azután, hogy Buga Jóska leverbunkózta a konyha faláról a meszelést meg a maltert, abbahagyta a táncot.
Hogy a táncot abbahagyta, kinyomta elölről a mellit, és szavalni kezdett rémisztően, a szája is tátva maradt
annak, aki hallgatta:
Együttem hínyi
hínyi, hivogatnyi,
a szép mátkapárnak
nagy örümet hoznyi.
Itt van a menyasszony
ebbe a házba,
gyűjjik hát elő, hogy
mindenki lássa.
Harmatos vijola,
gyönyörű virágszál,
mégis jó az Isten:
jó helyre jutottál...
Gyönyörű virágszál,
gyenge majoránna,
becsületes nevin:
Talpas Rozálija,
ő lesz a vőlegény
szíp ódalbordája.
Hun vagy Róza lelkemz
főment a padlásra.
Gyün, csak az ingibül
a bolhát kirázza.
A banya kiszedte a tekenyőből a lepényeket, a porcióm rögtön magamhoz is vettem, amint félrenézett,
Buga Jóska meg úgy szavalt, ahogy csak lehet. A vendégkoszorú rítt, bakterom a szemit törülgette. A
lepénynek éppen a végére jutottam, majdnem eccerre végeztem Buga Jóskával, aki szavalt:
Aztán elindulunk a
hosszú nagy útra,
lesz majd mulaccság,
se vége, se hossza.
Szó, ami szó, egészen megkeveredtem. Sose gondoltam volna, hogy ennek a kutya patkányirtónak ennyi
temérdek tudománya van. Buga egyre cifrábban csalogatta elő a Rozit.
Gyere, Róza lelkem,
várunk szeretettel,
Topancs Mibál is vár
rudalló kötéllel.
Eccer csak Rozi kibújt a kamralyukból. De milyen cudar formája volt ennek a Rozinak, te uram, atyám !
Valami hosszú lepedődarabot kötött valaki a feje búbjára, az csüngött le neki egészen a lábaszáráig. Alig
ismertem rá, úgy csúffá tette valaki.
No - gondolom -, szerencséd van, hogy nincs itt a Bundás kutya, mert majd leszedné a fejed búbjáról a
cifraságot.
Minden vendég a Rozihoz tolongott, én meg csak curukkoltam egyre, addig-addig, míg megbotlottam
hátrafelé. Nézem a hátulsó részemen a fótot, és látom, hogy teljesen beleültem a levesesfazékba.
Leakasztottam a madzagról a Rozi viselő szoknyáját. Megtörülgettem vele magamat, aztán siettem vissza a
vendégek közé.
Buga Jóska úgy szavalt, ahogy csak lehet. Rozi meg ráborult a banya hátára, és bőgött, mint az anyátlan
bornyú. Az egyik nászuram előrángatta a patást, a bakterom meg összetette a mátkapár két keze fejit, Buga
Jóska intézkedett :
- Vőlegíny, menyasszony válcsanak csókot!
Rozi úgy tett, mintha húzódna, pedig a napamasszony igen taszigálta hátba a könyökivel. Erre a csókra
már én is kíváncsi voltam. Odahúzódtam a bakterom háta mögé, Buga Jóska már harmadszor parancsolt:
- Vőlegíny, menyasszony válcsanak csókot!
Össze is borultak rendesen, ezen aztán valamennyien fölvidámodtunk, kivéve a bakteromat.
Szedmák bakter úgy nevetett, hogy a harmonikát is elhajította, a banya meg kis híja, hogy nem esett bele a
moslékos dézsába. Utoljára az egész násznép és a vendégkoszorú nevetett, csak én sajnáltam nagyon szegény
bakteromat.
- Ez a Buga Jóska még veszedelembe dönti a bakterházat - én legalább így vélekedek.
A vőlegényi csókkal vége lett a ceremóniának. A násznép kiment az udvarra, és fölült a kocsira, de
mindenki ám.
A ló, amibül csak egy volt, a patás emberé volt, a kocsit meg az útkaparótól kértük kölcsön. A ló, ahelyett
hogy szaladásnak eredt volna, ecceribe lefeküdt a rúd mellé. A patás aztán addig szurkálta vasvillával a
Tündért - így hítták a lovat -, amíg föltápászkodott. Én nem mentem közel a lóhoz, mert igen vékony lábai
voltak ennek a Tündérnek, és nem örültem volna, ha véletlenül az ölembe hemperedik.
Ahogy a ló fölkelt, a patás odavágott neki egypárat a vasvillával, és az hol erre, hol amarra szédült, a
nyelvit öltögette a patásra, mint én szoktam a banyára. Rám nem öltögetné sokáig a nyelvét, ha az én lovam
volna, az bizonyos. De most inkább a lóval éreztem, mint a patással, egyetlen szóval se kifogásoltam, hogy a
nyelvit öltögeti.
Mondom aztán a patásnak, mert a ló sehogy se bírt elindulni:
- Jó vóna, ha leszállnának a vendégek, osztán fölváltva húznák a kocsit. Segíteni köll ennek a lónak, ha
már ennyien összegyöttünk.
Aszongya a patás:
- Az ember nem ló ! A ló meg arra való, hogy húzza a kocsit.
Azután, hogy nem mozdultunk a kocsival se ide, se oda, Szedmák csinált rendet a lódologba.
- A két násznagy, menyasszony, vőlegíny üljön a kocsira, a mama, vagyis ahogy én nevezem, a banya meg
Szabó bakter elférnek a kocsiderékba, mások gyalog mennek, a többiek meg itthon maradnak.
Úgy is lett, a többiek itthon maradtak, mink meg elindultunk szépen lassan a falu felé. Én meg a
napamasszony a kocsi után kódorogtunk, Buga Jóska szépen dalolgatott, a ló meg nagy akarattal húzta a
kocsit.
Mondom a napamasszonynak, hogy fele útra értűnk :
- Mongya, napamasszony, nem fáradt még el, nem vóna kedve felülni a kocsira?
Aszongya erre a napamasszony, hogy ő nekem nem napamasszony, hanem Zsuzsa ténsasszony, mert az ő
ura a Mócsing Zsiga, vagyis az ipamuram, szalmaszakajtó kötőmester úr, és mint iparosember felesíge,
elvárja, hogy megtisztelem.
- Ha így van - mondom -, akkor elég rusnya neve van keenek is.
Nem is beszéltem a napamasszonnyal egész úton semmit.
Alighogy beértünk a faluba, a Tündér se szó, se beszéd, lefeküdt az út közepére, a násznép meg bement a
közeli kocsmába inni. Én künn maradtam vigyázni a lóra, nehogy leszedje valaki róla a pántlikát. És az is
megtörtén-hetne, hogy a ló megbokrosodik és elszalad. Igaz, hogy a Tündér igen öltögeti a nyelvét a
homokba, de engem egy ló nehezen tud becsapni.
Nem tudom, mit ivott a násznép és mit nem, de mikor kigyöttek, ahányan voltak, annyiféle nótát daloltak.
Fölkeltettem a Tündért, a lakodalmasok pedig fölültek a kocsira, még a napamasszony is a saroglyába
szedelőzködött.
Egyenesen egy másik korcsma elé hajtottunk. Be is mentek inni valamennyien. Künn álltam vigyázni a lóra,
mivelhogy a kutyák igen szorgalmasan szaglászták a Tündért, és ki is kezdtek volna, ha leveszem róla a
szemem. Addig várakoztam, míg csak ki nem lökdösték a patást a kocsmaajtón, mert nem tudta, hogy mibül
mennyit ittak. Márpedig ő duplán nem fizet, azt kiabálta a kocsmárosnak. A többiek is úgy tódultak kifelé a
kocsmából, káromkodva, kiabálva. Különösen a napamasszonynak volt igen nagy hangja. A szegény Tündért
én vezettem el a falu háza elé, mert a násznépek egyike erre, a másika arra húzta a lovat. Ott megint leszálltak
a kocsiról, és mentünk befelé, egyenesen a színhelyre. Nagyon jól láttam, hogy mi van kiírva: "Könyvvezető
hivatal" - a patás meg egy másik ajtó felé rángatta a Rozit.
Szerencsére gyött a kisbíró. Aszongya a kisbíró :
- Erre gyüjjenek, keetek! Erre van az anyavezetgető.
Bementünk egy szobába, ahol három majdnem egyforma úriember írkált, és odaálltunk az asztal elé. Buga
Jóska mindenáron meg nem egyforma úriember írkált, és odaálltunk az asztal elé. Buga Jóska mindenáron
meg akart inni egy üveg tintát. Két hivatalnok alig bírta kicsavarni a keziből.
Egy pántlikás úriember - ilyen csak egy volt - beszélni kezdett a patáshoz.
- Jó szándékkal, kényszer nélkül akarja-e nőül venni Talpas Róza hajadont?
A bakterom erre elkurjantotta magát:
- Akarom ! Akarom !
Azt mondja erre a pántlikás úriember:
- Maga meg fogja be a bagólesőjét! Senki se kérdezte magát.
De a bakter, hogy: így meg úgy, ő igenis akarja, és akinek ez nem tetszik, egykettőre kaphat egypár
pofont. Így a bakterom.
A kisbíró meg egy másik dagadt fejű megfogták a bakteromat, és úgy kitették a virágoskertbe, az ablak
alá, hogy a lába se érte a földet. Buga Jóska az asztal alatt hortyogott, mikor megkezdődött volna a
házasságkötés, a két násznagy meg az ipamuram éppen bújócskát játszott a szomszéd szobába, de ugyancsak
az asztalok alatt, az egyik nagy bajuszú nászuram volt a hunyó. A patás kegyetlenül káromkodott,
szitkozódott, olyasmit mondott, hogy ő csupa szívességből jött ide, és most az a köszönet, hogy nem akarják
összeesküdtetni a párjával.
A hivatalos emberek csakugyan félbehagyták az irkálást, és átmentek egy másik szobába.
Azután begyöttek értünk a községi emberek, előhúzgálták a lakodalmas népet, aztán elkezdtek
valamennyiönket taszigálni kifelé a kiskertbe.
Azt mondja a bakterom, hogy a kiskertbe értünk :
- De most már egy tapottat se megyünk sehová, míg le nem eresztem a sorompót.
A dagadt fejű községi ember meg a többiek, kutyába se vették a bakteromat, hanem elkezdték taszigálni
kifelé a násznépet, miközben hivatalos kötelességük fontosságát hangoztatták.
Hamarosan az uccára kerültünk valamennyien.
Aszongya a mezitlábas sógor, ahogy az út közepin csapatba gyülekeztünk:
- Észnél legyünk, sógor! Eszi a fene az anyavezetgetőt, hiszen annak a szava egy hajítófát se ér, ha a pap
nem írja be a házasodókat az ótestamentumba. Gyerünk csak a paphoz szaporán. Annak a szava szent, és ha
eccer beírta a mátkapárt, azt onnan a macska se kaparja ki többet.
- Emmá igaz! - mondta a csupabajusz nászuram, és a többiek is igen helyeseltek.
Egy darabig az út közepin zajongott a násznép, azután a templom elé hajtottuk a lovat. Ott leszálltunk, és
betódultunk a templomba. Kitudódott, hogy a pap elbújt valahová. Elkezdtük hát keresni a papot mindenfelé.
A bakterom a sógorral a padok alatt mászkált, Buga Jóska meg a nászuram az oltár megett tekintett széjjel.
Én magam is fölmásztam egy kisebb toronyfélére, de onnan se láttam senkit. A patás kegyetlenül lármázott,
hogy a papnak templomba van a helye. Micsoda disznóság ez meg ez meg az... Már magam is mérgelődni
kezdtem, amikor a napamasszony talált oldalt egy kis ajtót. Keresztülbotorkáltunk a kisajtó küszöbén, hát mit
látnak szemeink? A papot. :. Éppen hagymát gyomlált a kiskertben. Egy széles vállú, kövéres ember is volt
vele, aki nem volt más, mint a kántor. Nagyban beszélgettek. Így gondolom, arról tanácskoztak, hogy kit
lehetne hamarosan eltemetni, hogy egy kis pénzhez jussanak.
Buga Jóska, amint meglátta a papot, elkiáltotta magát:
- Szerbusz, asszony! Hagy csókoljam meg a képed, angyalom... A patás meg a görbe botot akasztotta a
nyakába.
- Megvagy, jómadár! - orditott a patás - gyerünk avval a Zótestamentummal hirtelen, fityfene rágja meg a
sokat ígérő, keveset adó koncsorgóját !
A pap nem valami gyenge katonának látszott, mert amint meglegyintette állon a patást, Buga Jóska menten
leesett a lábáról. A kántor csak rátette tenyerit a bakterom fejire, és az újdonatúj baktersapka leszaladt a
bakterom orrára. Így történt, hogy a bakterom is leborult a földön hasaló sógor mellé reteklevelet legelni,
abba aztán annyira belemelegedett, hogy még akkor is tele volt a szája krumpliszárral, mikor a kántor
kihajította a kapun. A tarisznyaszájú Buga Jóska keményen hadakozott a görbe bottal, de nagyobb
szerencséje neki se volt. Valahonnan előbújt a harangozó, és hátba rúgta Buga Jóskát, hogy gurult, mint a
tök, még a csizma is lemaradt a patkány lábárul. A patást úgy vitte kifelé a kántor füleinél fogva, mint a
házinyulat szokás emelgetni. Igaz, hogy kapálódzott kegyetlenül, de hát hiába... A fehérnépek olyan
vernyákolást csaptak, hogy csuda. Csak én tartottam meg lélekjelenlétem a kerítés tetején.
A vászoncselédek a kerítés hasadékán kukucskáltak befelé, amikor a tarisznyaszájú Buga Jóska
bukfencezett kifelé. Az egyik nászuram olyan keményen megkapaszkodott a földbe, hogy még akkor is tele
volt a marka hagymával meg begónia virággal, amikor a kántor az út közepére hajította. Utoljára Buga Jóska
fél csizmája repült ki a kerítés tetején. Soha életemben nem láttam ilyen kőszívű kántort, amilyen ez a mi
kántorunk volt, ámbár engemet nem ütött meg egy ujjal se, de rettenetesen megsértett szóval. Aszongya a
harangozónak, mikor már valamennyien az út közepin tűnődtünk. Aszongya :
- Úgy látom, ez a gyerek is jobbik vége lehet a vászonnak!... Szép halotti éneket kornyikálok a sírja
fölött, ha egyszer annak rendje és módja szerint fölakasztják. Remélem, ha néhány év múlva eléri az
akasztófát, és nemcsak a füle fog növekedni, mint a szamárnak hanem a termete is megnyúlik a szükséghez
képest.
Ez a kegyetlen ember ezt merte nekem mondani. Így még senki se gázolt bele a becsületembe. De meg is
mondtam neki a magamét.
Mondom: Énrám ne célozgasson ilyen randa szerzet, mert úgy itt hagyom a vallásom, hogy kódusbotra
jutnak valamennyien. De nemcsak a vallásom hagyom itt, hanem az országot is...
Ilyen mérges még nem vótam, mióta magam szedem ki a talpambul a tüskét. Szerencsére éppen a lábom
előtt hevert a bakterom újdonatúj baktersapkája, így azután azon töltöttem ki a mérgemet. Olyan három
rúgást eresztettem a fazéksapkába, hogy az diribdarabokra mállott.
A nagy méregbe most majdnem megfelejtkeztem a bakterház történetiről, pedig hát nem hagyhatom abba a
legjavánál, ha már ennyit küzdöttem a panaszommal. Mert értse meg ország-világ, azért mondtam el rendre
mindent, hogy kipanaszkodjam magamat.
Szóval: ott hagytam abba az út közepin, ahová az a pogány kántor kirámolta a násznépet, anélkül hogy
írást tudott volna fölmutatni. Talán még ez vóna a legégbekiáltóbb igazságtalanság, amit el tudok képzelni. A
násznép is éppen erről tanácskozott a kocsi mellett. A banya, a Rozi meg a napamasszony egy világnézeten
álltak, mégpedig azon, hogy nincs rendbe semmi, beszélni köll a pappal, de valami igen szépen... A többiek
is azt mondták, főképpen a két násznagy meg a patkányirtó.
Fölkerekedtek hát újra. Buga Jóska hóna alá vette félcsizmáját, és ment a Rozival a napamasszony után.
Mondok: ha tik mentek, én is megyek. Mentem utánuk. Mellettem jobbra a mezitlábas sógor talpalt, bal kéz
Felől meg a csupabajusz nászuram kullogott, a bakterom is igyekezett vóna, de a feje belerántotta az árokba,
és csak a talpát mutogatta fölfelé. A patás ottmaradt a kocsirúdnál heverésző lova mellett, és ráült a Tündér
combjára. A patás ábrázata nemigen volt tarkább, mint a vőlegényeké szokott lenni általában, csak egy kicsit
szomorúnak látszott. A lova is olyan fáradt volt, hogy csuda.
Mink valamennyien visszamentünk a kertajtóhoz. Rozi asszony a kilincset verte, napamasszony meg a
kaput rugdosta, a két násznagy és Buga Jóska az ablak előtt kurjászott. Jó idő múltán odagyütt a lelketlen
kántor a kiskapuhoz, és azt mondta:
- Mi a kórságos istennyila gyötri itt magukat? Úgy tudom, már megkapták, amit kerestek! Mért nem
hordják el az irhájukat, amíg istenigazában pórul nem járnak?
A napamasszony válaszolt a vörös bajuszú kántornak:
- Nem végeztük el a dógunkat, tekintetes úr! A naccságos tisztelendő úrral akarunk beszélni, hogy
legalább az áldást aggya ránk...
Megfizettyük. Nem akarom, hogy a vejem bagóhiten éljen a jányommal...
Erre a kapu mellől előlépett egy hosszú lábú, gémnyakú paraszt doronggal a kezében, és azt mondta :
- De most már kotródjanak el a kénköves pokolba, mert evvel a doronggal ütöm agyon azt, aki be meri
tenni a lábát a kapun.
- No - mondom -, a fene egye ki a bőrükből ezeket a pogányokat, ezek se tuggyák, milyen lehet a
felebaráti szeretet.
Nem volt más tennivaló, aki tudott, fölült a kocsira. A Rozi asszony meg a napamasszony húzták a lovat,
én meg vasvillával ütöttem szegényt, hogy menni bírjon. Rövid szóval mondva: a násznép megindult a
bakterház felé... A bakterom meg a tarisznyaszájú Buga Jóska szépen dalolgattak a saroglyában. A bakterom
a recerucáról énekölt, Buga Jóska pedig a cirokseprűről dalolgatott szebbnél szebb nótákat. Ide írom Buga
Jóska legszebb nótáját a történet végire. Tudom, hogy igen sokan szeretik a szép nótákat.
Háromnegyed egykor, épp abban a pillanatban, mikor a természetrajzi terem
katedraasztalán hosszú és sikertelen kísérletek után végre- -valahára,
nagy nehezen, izgatott várakozás jutalmául a Bunsen-lámpa színtelen
lángjában fellobbant egy gyönyörű, smaragdzöld csík, annak jeléül, hogy
az a vegyület, melyről a tanár úr be akarta bizonyítani, hogy zöldre festi
a lángot, a lángot csakugyan zöldre festette, mondom: pont háromnegyed
egykor, épp abban a diadalmas minutumban megpendült a szomszéd ház
udvarán
egy zongora-verkli, s ezzel minden komolyságnak vége szakadt. Az ablakok
tárva-nyitva voltak a meleg márciusi napon, s a friss tavaszi szellő
szárnyán berepült a muzsika a tanterembe. Valami vidám magyar nóta volt,
ami a verkliből indulónak hangzott, s olyan csinnadrattásan, olyan
bécsiesen pengett, hogy az egész osztály mosolyogni szeretett volna, sőt
voltak, akik valóban mosolyogtak is rajta. A Bunsen-lámpában vígan
lobogott a zöld csík, s ezt valahogyan még csak bámulta az első padból
néhány fiú. De a többiek kinéztek az ablakon, amelyen át a szomszédos
kis házak teteit lehetett látni, s a távolban, az aranyos déli napon a
templomtornyot, melynek óráján a nagymutató vigasztalóan haladt a
tizenkettős felé. És ahogy kifigyeltek az ablakon, a muzsikával együtt
más, ide nem tartozó hangok is jöttek be a terembe. Tülköltek a lóvasúti
kocsisok, valamelyik udvaron dalolt egy cselédlány, de egészen mást, mint
amit a zongora-verkli játszott. És izegni-mozogni kezdett az osztály.
Némelyek turkálni kezdtek a padban a könyvek közt; a rendesebbek
megtörülték a tollaikat; Boka becsukta a kicsiny, piros bőrrel bevont
zsebtintatartóját, melynek igen ügyes szerkezete volt, úgyhogy sose folyt
ki belőle a tinta, csak akkor, ha zsebre vágta az ember; Csele összeszedte
a lapokat, amelyek nála a könyveket helyettesítették, mert Csele gigerli
volt, és nem pakolta a hóna alá az egész könyvtárát, mint a többi, hanem
csak a szükséges lapokat szokta volt elhozni, ezeket is gondosan elosztva
összes külső és belső zsebeiben; Csónakos az utolsó padban akkorát
ásított, mint valami unatkozó víziló; Weisz kifordította a zsebét,
és kiszórta belőle az összes délelőtti morzsákat, melyek ama kifliből
maradtak ott, amelyet Weisz a tíz órától egy óráig terjedő időközben a
zsebéből evett ki darabonként; Geréb csoszogni kezdett a pad alatt a
lábával, mint aki úgy tesz, mintha föl akarna állani; Barabás pedig minden
szemérem nélkül terítette a pad alatt térdére a viaszkosvásznat, nagyság
szerint rakván bele a könyveket, s majd egy szíjjal akkorát húzván rajta,
hogy a pad is megreccsent, és ő maga belevörösödött - egyszóval mindenki
előkészületeket tett a távozásra, s csak egyedül a tanár úr nem vett
tudomást arról, hogy öt perc múlva vége lesz mindennek, mert a tanár
végighordozta szelíd tekintetét a sok buksi gyerekfej fölött, és így
szólt:
- Mi az?
Nagy csönd lett erre. Halálos csönd. Barabás kénytelen volt elereszteni
a szíjat, Geréb maga alá kapta a lábát, Weisz ismét befordította a zsebét,
Csónakos befogta a száját a kezével, és a tenyere mögött végezte be az
ásítást, Csele békében hagyta a "lapokat", Boka hamar zsebre vágta a piros
tintatartót, melyből, a zsebet megérezve, rögtön szivárogni kezdett a szép
kék antracén.
- Mi az? - ismételte a tanár úr, s ekkor már mindenki mozdulatlanul
ült a helyén. Aztán az ablakra nézett, amelyen át vígan cincogott be a
verkliszó, mintegy éreztetve mindenkivel, hogy ő nem tartozik a tanári
fegyelem alá. De a tanár úr azért szigorúan nézett a verkli irányába
is, és így szólt:
- Csengey, csukd be az ablakot!
Csengey, a kis Csengey pedig, aki "első pad első" volt, fölkelt, és
az ő komoly, szigorú kis pofájával az ablakhoz ment, hogy becsukja.
E pillanatban Csónakos kihajolt a padsor szélén, és odasúgta egy kis
szőke fiúnak:
- Vigyázz Nemecsek!
Nemecsek hátrasandított, majd a földre nézett. Egy kis papírgombóc
gurult melléje. Fölvette, kihajtotta. Az egyik oldalára ez volt
írva:
"Add tovább Bokának!"
Nemecsek tudta, hogy ez csak címzés, és hogy maga a levél, az igazi
mondanivaló a papiros másik oldalán van. De Nemecsek határozottan
jellemes férfiú volt, és nem akarta a más levelét elolvasni. Tehát
ő is gombócot csinált belőle, megvárta a kellő pillanatot, s most
ő hajolt ki a két padsor között hagyott utcára, és ő súgta:
- Vigyázz Boka!
És most Boka nézett le a földre, amely rendes közlekedési eszköze volt
az üzeneteknek. Valóban, gurulva jött a kis papiros gombóc. A másik
oldalára, tehát arra az oldalra, amelyet a szőke Nemecsek becsületből
nem olvasott el, ez volt írva:
"Délután háromkor közgyűlés.
Elnökválasztás a grundon. Kihirdetni."
Boka zsebre vágta a kis papirost, és egy utolsót szorított már
összecsomagolt könyvein. Egy óra volt. A villamos óra berregni
kezdett, és most már a tanár úr is tudta, hogy vége az órának.
A Bunsen-lámpát eloltotta, a leckét kijelölte, és visszament a
természetrajzi szertárba, a gyűjtemények közé, honnan minden
ajtónyitáskor kitömött állatok, polcon tollászkodó kitömött madarak
kandikáltak ki buta üvegszemükkel, s ahol a sarokban csöndesen, de
méltósággal állongott a titkok titka, a rémek réme: egy megsárgult
emberi csontváz.
És az osztály egy perc alatt künn volt a teremből. A nagy, oszlopos
lépcsőházban vad rohanások történtek, melyek csak akkor szelídültek
sietéssé, mikor egy-egy tanár magas alakja keveredett a zajgó
gyerektömeg közé. Ilyenkor fékeztek a szaladók, egy-egy pillanatra
csönd lett, de amint a professzor a kanyarodónál eltűnt, újra
elkezdődött a lefelé való verseny.
A kapun csak úgy dűlt kifelé a sok gyerek. Fele jobbra, fele balra
oszlott. És tanárok jöttek köztük, és ilyenkor lerepültek a kis kalapok.
És mindnyája fáradtan, éhesen ballagott a ragyogóan napfényes utcán. Egy
kis kábultság járt a fejükben, mely csak nagy lassan oszladozott a sok
vidám és életet jelentő látványra, amit az utca nyújt. Mintha kiszabadult
kis rabok lettek volna, úgy támolyogtak a sok levegőn és a sok napfényben,
úgy kószáltak bele ebbe a lármás, friss, mozgalmas városba, amely számukra
nem volt egyéb, mint kocsik, lóvasutak, utcák, boltok zűrzavaros keveréke,
amelyben haza kellett találni.
Csele titokban törökmézre alkudott egy szomszédos kapu alatt.
A törökmézes ember ugyanis szemérmetlenül felemelte az árakat. A törökméz
ára tudvalevőleg az egész világon egy krajcár. Ezt úgy kell érteni, hogy
a törökmézes ember megfogja a kis bárdot, s amennyit a nagy darab fehér,
mogyoróval spékelt masszából egy ütésre le tud belőle hasítani, az egy
krajcárba kerül. Valamint hogy a kapu alatt minden egy krajcárba kerül,
ez lévén az egység. Egy krajcár a fapálcikára nyársalt három szilva, három
fél füge, három prünella, három fél dió, mindmegannyi folyós cukorba
mártva. Egy krajcár a nagy darab medvecukor, és ugyancsak egy krajcár
az árpacukor. Sőt egy krajcár az úgynevezett diákabrak is, mely apró
staniclikba van osztva, s mely a legízletesebb keverékek egyike. Van ebben
mogyoró, mazsola, malagaszőlő, cukordarabka, mandula, utcai szemét,
szentjánoskenyér-törmelék és légy. Egy krajcárért a diákabrak felöleli
a gyáripar, a növény- és állatvilág igen sok termékét.
Csele alkudott, ami azt jelenti, hogy a törökmézes ember fölemelte az
árakat. A kereskedelem törvényeinek ismerői jól tudják, hogy az árak
akkor is emelkednek, ha az üzletcsinálás veszéllyel jár. Így például
drágák azok az ázsiai teák, amelyeket rablók lakta vidékeken cipelnek
végig a karavánok. Ezt a veszedelmet nekünk, nyugat-európai embereknek
kell megfizetnünk. És a törökmézesben határozottan volt üzleti
szellem, mert szegényt el akarták tiltani az iskola közeléből. Tudta
jól szegény feje, hogy ha el akarják tiltani, hát el is tiltják, s
minden cukorkészlete ellenére nem tud oly édesen mosolyogni az előtte
elhaladó tanárokra, hogy azok benne az ifjúság ellenségét ne lássák.
- "A gyerekek minden pénzüket annál az olasznál költik el" -
mondogatták. És az olasz érezte, hogy üzletének nem lesz hosszú élete
a gimnázium mellett. Tehát fölemelte az árakat. Ha már mennie kell
innen, legalább nyerjen rajta valamit. És meg is mondta Cselének:
- Azelőtt volt minden egy krajcár. Ezután most minden két krajcár.
És amíg nagy nehezen kinyögte ezeket a magyar szavakat, vadul
hadonászott a levegőben a kis bárddal. Geréb odasúgott Cselének:
- Vágd a kalapodat a cukor közé!
Csele el volt ragadtatva ettől az eszmétől. Tyű, micsoda gyönyörűség
lett volna ez! Hogy repültek volna jobbra-balra a cukrok! És hogy
mulattak volna a fiúk!
Geréb, mint az ördög, suttogta fülébe a csábítás igéit:
- Vágd oda a kalapodat! Ez uzsorás.
Csele levette a kalapját.
- Ezt a szép kalapot? - mondta.
El volt tévesztve a dolog. Geréb rossz helyen tette a szép ajánlatot.
Hiszen Csele gigerli volt, és csak lapokat hozott a könyvekből.
- Sajnálod? - kérdezte tőle.
- Sajnálom - mondta Csele. - De azért ne hidd, hogy gyáva vagyok.
Én nem vagyok gyáva, csak a kalapot sajnálom. Én ezt be is bizonyíthatom,
mert ha akarod, én a te kalapodat nagyon szívesen odavágom!
Ilyet nem lehet Gerébnek mondani. Ez majdnem sértés volt.
Fel is fortyant. Ezt mondta:
- Ha már az én kalapomról van szó, hát odavágom én magam.
Ez egy uzsorás. Ha félsz, menj el.
És azzal a mozdulattal, ami nála a harciasságot jelentette, le is
vette a kalapját, hogy szétüssön vele az x-lábú asztalon, mely teli
volt rakva cukorral.
De valaki megfogta hátul a kezét. Egy majdnem férfiasan komoly hang
ezt kérdezte tőle:
- Mit csinálsz?
Geréb hátranézett. Boka állt mögötte.
- Mit csinálsz? - kérdezte tőle ismét.
És komolyan, szelíden nézett rá. Geréb morgott egyet, mint az oroszlán,
mikor az állatszelídítő a szemébe néz. Meghunyászkodott. A fejére
tette a kalapot, és vonogatta a vállát.
Boka csöndesen mondta:
- Ne bántsd ezt az embert. Én szeretem, ha valaki bátor, de ennek
semmi értelme nincs. Gyere!
És feléje nyújtotta a kezét. A keze csupa tinta volt. A tintatartó
kedélyesen csöpögtette a zsebébe a sötétkék levet, és Boka mit sem
sejtve húzta ki a zsebéből a kezét. De ezzel nem törődtek. Boka a
falhoz kente a kezét, aminek az lett a következménye, hogy a fal
tintás lett, de Boka keze viszont nem tisztult meg. A tintaügy
azonban ezzel be volt fejezve. Boka karon fogta Gerébet, és elindultak
a hosszú utcán. Mögöttük maradt a csinos kis Csele. Még hallották,
amint fojtott hangon, a levert forradalmár bús lemondásával szólt az
olasznak:
- Hát ha már ezentúl minden két krajcár, hát adjon két krajcárért
törökmézet.
És belenyúlt finom kis zöld erszényébe. Az olasz pedig mosolygott, és
azon törhette a fejét, hogy mi volna, ha holnaptól kezdve minden -
három krajcár volna. De ez csak álom volt. Ez olyasvalami volt, mint
amikor valaki azt álmodja, hogy minden forint egy százast ér. Nagyot
sújtott a késsel a törökmézre, s a lepattant szilánkot egy kis papírba
tette.
Csele keserűen nézett rá.
- Hiszen ez kevesebb, mint azelőtt!
Az olaszt most már szemtelenné tette az üzleti siker. Vigyorogva
szólt:
- Hát most drágább, hát most kevesebb.
És már egy új vevő felé fordult, aki ezen az eseten okulva, a kezében
tartotta a két krajcárt. És vagdosta a fehér cukormasszát a kis
bárddal olyasvalami furcsa mozdulatokkal, mintha valami mesebeli
középkori, óriási hóhér lett volna, aki apró, mogyorófejű emberkéknek
csapkodja le a fejüket egy kis arasznyi bárddal. Szinte vérengzett a
törökmézben.
- Pfuj - mondta Csele az új vevőnek -, ne vegyen ennél!
Ez uzsorás.
És egyszerre csapta be a szájába az egész törökmézet, amelyre a fele
papír ráragadt, letéphetetlenül, de nem lenyalhatatlanul.
- Várjatok! - kiáltott Bokáék után, és utánuk szaladt.
A sarkon érte őket utol, s itt befordultak a Pipa utcába, a Soroksári utca
felé. Összekapaszkodtak hárman; középütt Boka ment, és magyarázott valamit
csöndesen, komolyan, ahogy szokta. Tizennégy esztendős volt, s arcán kevés
nyoma volt még a férfiasságnak. De ha kinyitotta a száját, nyert néhány
évet. A hangja mély volt, szelíd és komoly. S amit mondott, az is
olyanforma volt, mint a hangja. Ritkán beszélt ostobaságot, és nem
mutatott semmi kedvet az úgynevezett csirkefogótempókhoz. Kisebb
veszekedésekbe nem is szólt bele, sőt ha bírónak hívták, akkor is kitért.
Ő már megtanulta, hogy az ítélet után az egyik fél mindig keserűséggel
megy el, és ezt a keserűséget a bíró iránt érzi. De mikor már
elhatalmasodott a baj, és a veszekedés akkora lett, hogy már-már tanári
beavatkozás vált szükségessé, akkor közbelépett Boka, békíteni. És aki
békít, arra legalább nem haragszik egyik fél sem. Szóval okos fiúnak
látszott Boka, és úgy indult, mint aki az életben ha sokra nem is viszi,
de becsületes férfi gyanánt fogja a helyét megállani.
A hazamenés iránya azt követelte, hogy a Soroksári utcából a Köztelek
utcába forduljanak be. A csöndes kis utcán édesen sütött a tavaszi
nap, s halkan dohogott a dohánygyár, mely az egyik oldalán véges-végig
húzódik. A Köztelek utcában mindössze két alak volt látható. A középen
álltak és vártak.
Csónakos volt az egyik, az erős Csónakos, s a másik a kis szőke
Nemecsek.
Mikor Csónakos meglátta a három összefogódzott kis legényt, örömében
a szájába vette két ujját, és egy akkorát fütyölt, mint valami
gőzmozdony. Ez a fütty különben az ő különlegessége volt. Ezt nem
tudta utánacsinálni senki a negyedikben, sőt az egész gimnáziumban
alig volt néhány fiú, aki ezt a kocsisfüttyöt értette volna. Mindössze
talán csak Cinderről, az önképzőkör elnökéről tudták, hogy tud ilyen
módon fütyölni, de Cinder csak addig fütyölt, amíg az önképzőkör
elnökévé nem lett. Azontúl Cinder többé nem vette az ujját a szájába.
Az önképzőkör elnökéhez, aki minden szerdán délután a magyartanár
mellett ült a katedrán, ez nem illett volna.
Tehát süvített egyet Csónakos. A fiúk odaértek hozzá, és megállottak
csoportban, az utca közepén.
Csónakos a kis szőke Nemecsekhez fordult.
- Nekik még nem mondtad el?
- Nem - mondta Nemecsek.
A többi mind egyszerre kérdezte:
- Mit?
Csónakos felelt a kis szőke helyett:
- A Múziumban tegnap megint "einstand"ot csináltak!
- Kik?
- Hát a Pásztorok. A két Pásztor.
Nagy csönd lett erre.
Ehhez tudni kell, mi az az "einstand". Ez különleges pesti gyerekszó.
Mikor valamelyik erősebb fiú golyózni, tollazni vagy szentjánoskenyérmagba
- pesti nyelven: "boxenli"be - játszani lát magánál gyöngébbet,
s a játékot el akarja venni tőle, akkor azt mondja: "einstand".
Ez a csúf német szó azt jelenti, hogy az erős fiú hadizsákmánynak
nyilvánítja a golyót, s aki ellenállni merészel, azzal szemben
erőszakot fog használni. Az "einstand" tehát hadüzenet is.
Egyszersmind az ostromállapotnak, az erőszaknak, az ököljognak
és a kalózuralomnak rövid, de velős kijelentése.
Csele szólalt meg elsőnek. Borzadva mondta a finom Csele:
- "Einstand"ot csináltak?
- Azt - mondta erre nekibátorodva a kis Nemecsek, miután látta, hogy
a dolog mily hatást tett.
Most Geréb fakadt ki:
- Ezt nem lehet tovább tűrni! Én már régen mondom, hogy kell valamit
csinálni, de Boka mindig savanyú pofákat vág. Ha nem csinálunk semmit,
még meg is vernek bennünket.
Csónakos szájába vette a két ujját, annak jeléül, hogy most fütyölni
fog örömében. Ő minden forradalomhoz kész volt örömmel csatlakozni.
De Boka lefogta a kezét.
- Ne süketíts meg! - szólt rá. És komolyan kérdezte a kis szőkétől:
- Hát hogy történt?
- Az "einstand"?
- Az. Mikor volt?
- Tegnap délután.
- Hol?
- A Múziumban.
A Múzeum-kertet hívták így.
- Hát mondd el úgy, ahogy volt, de pontosan úgy, ahogy volt, mert
nekünk az igazat kell tudnunk, ha csinálni akarunk ellenük valamit...
A kis Nemecsek izgatott volt, mikor érezte, hogy egy fontos dolog
középpontjává válik. Ez ritkán esett meg vele. Nemecsek mindenkinek
levegő volt. Se nem osztott, se nem szorzott, mint az "egy" a
számtanban. Senki se törődött vele. Jelentéktelen kis sovány fiú
volt, gyönge gyerek. És talán éppen ez tette alkalmassá arra, hogy
jó legyen áldozatnak. Elkezdett beszélni, s a fiúk összedugták
fejüket.
- Úgy volt - mondta -, hogy ebéd után kimentünk a Múziumba, a Weisz
meg én meg Richter meg a Kolnay meg a Barabás. Előbb métát akartunk
játszani az Eszterházy utcában, de a labda a reálistáké volt, és azok
nem engedték. Akkor azt mondja Barabás: "Menjünk be a Múziumba, és
golyózzunk a falnál!" És akkor mind bementünk a Múziumba, és golyózni
kezdtünk a falnál. Azt játszottuk, hogy mindenki gurít egy golyót, és
akinek a golyója eltalál egy olyan golyót, ami már oda van gurítva,
akkor azé az összes golyó. És sorba gurítottuk a golyókat, már volt
a falnál vagy tizenöt golyó, és volt közte két üveg is. És akkor
egyszerre csak azt kiáltja a Richter: "Vége van, jönnek a Pásztorok!"
És a sarkon jöttek is a Pásztorok, zsebre volt dugva a kezük, és
lehajtották a fejüket, és olyan lassan jöttek, hogy mi mindnyájan
nagyon megijedtünk. Hát hiába is voltunk mi öten, ők ketten olyan
erősek, hogy tízet is elvernek. És nem is szabad minket úgy számítani,
hogy mi öten vagyunk, mert ha baj van, akkor a Kolnay is elszalad, és
a Barabás is elszalad, hát csak hármat szabad számítani. Esetleg én
is elszaladok, hát csak kettőt szabad számítani. És ha esetleg mind
az öten elszaladunk, akkor se ér az egész semmit, mert a Pásztorok
a legjobb futók az egész Múziumban, és mink hiába szaladunk, mert
utolérnek. Hát csak jöttek a Pásztorok, egyre közelebb jöttek, és
nézték nagyon a golyókat. Mondom a Kolnaynak: "Te, ezeknek tetszik a
mi golyónk!" És még a Weisz volt a legokosabb, mert ő mindjárt mondta:
"Gyönnek, gyönnek, ebből a gyövésből nagy einstand lesz!" De én
azt gondoltam, hogy nem fognak minket bántani, hiszen mi soha nem
csináltunk nekik semmit. És eleinte nem is bántottak, csak odaálltak,
és nézték a játékot. A Kolnay azt súgta a fülembe: "Te, Nemecsek,
hagyjuk abba." Azt mondom neki: "Hogyne, majd éppen most, amikor
te gurítottál, és nem találtál! Most rajtam a sor. Ha megnyerem,
abbahagyjuk." Közben a Richter gurított, de annak már reszketett a
keze a félelemtől, és fél szemmel a Pásztorokra nézett, hát persze
hogy nem talált. De a Pásztorok nem is mozdultak, csak ott álltak,
zsebre dugott kézzel. Akkor aztán én gurítottam és találtam.
Megnyertem az összes golyókat. És oda akarok menni, hogy összeszedjem,
volt már vagy harminc golyó, de elémbe ugrott az egyik Pásztor, a
kisebbik, és rám kiáltott: "Einstand"! Én hátranéztem, és Kolnay
meg a Barabás már szaladtak, a Weisz a falnál állt, és sápadt volt, a
Richter meg még gondolkozott, hogy szaladjon-e vagy nem. Én próbáltam
előbb becsületesen. Azt mondtam: "Kérem, ehhez maguknak nincs joguk."
De akkor már az öregebbik Pásztor szedte fel a golyókat, és rakta be
a zsebébe. A fiatalabbik meg megfogta a mellemen a kabátomat, és rám
kiáltott: "Nem hallottad, hogy einstand?!" Hát persze aztán én se
szóltam semmit. A Weisz pityeregni kezdett a falnál. És a Kolnay meg
a Kende a Múzium sarkáról kukucskáltak vissza, hogy mi történik. És a
Pásztorok mind fölszedték a golyókat, és egy szót sem szóltak, csak
továbbmentek. Ez volt az egész.
- Hallatlan! - mondta fölháborodva Geréb.
- Valóságos rablás!
Ezt Csele mondta. Csónakos süvített egyet, annak jeléül, hogy
puskaporos a levegő. Boka csöndesen állt és gondolkozott. Mindenki
őt figyelte. Mindenki arra volt kíváncsi, hogy mit fog Boka szólni
ezekhez a dolgokhoz, amiket már mindenki panaszolt hónapok óta, s
amiket eddig Boka nem vett komolyan. Ez az eset azonban, ennek az
esetnek kiáltó igazságtalansága még Bokát is megindította.
Halkan szólt:
- Hát most csak menjünk ebédelni. Délután találkozunk a grundon.
Ott mindent meg fogunk beszélni. Most már én is azt mondom, hogy
ez hallatlan dolog!
Mindenkinek tetszett ez a kijelentés. Boka nagyon rokonszenves volt
ebben a pillanatban. Szeretettel néztek rá a fiúk, mosolyogva nézték
okos kis fejét, ragyogó fekete szemét, amelyben most valami harcias
tűz lobogott. Szerették volna megcsókolni Bokát, amiért végre ő is
felháborodott.
Elindultak hazafelé. Egy vidám harang kongott valamerre a
Józsefvárosban, a nap sütött, és minden szép volt, és minden örömmel
volt teli. A fiúk nagy dolgok előtt állottak. Mindenikben fellobbant
a tettvágy, s mindeniket izgatta, hogy most már mi lesz. Mert ha Boka
mondta, hogy valami lesz, akkor lesz valami!
Mentek, mendegéltek az Üllői út felé. Csónakos hátramaradt
Nemecsekkel. Mikor Boka hátrafordult feléjük, mind a ketten a
dohánygyár egyik pinceablakánál állottak, melyre vastag, sárga
rétegben rakódott le a finom dohánypor.
- Tubák! - kiáltotta vígan Csónakos, újra süvített egyet,
és telegyömöszölte az orrát a sárga porral.
Nemecsek szívből nevetett, a kis majom. Ő is odanyúlt, és
felszippantott vékony kis ujja hegyéről egy kicsit a dohányporból.
És tüsszögve vonultak végig ketten a Köztelek utcán, boldog örömet érezve
e fölfedezésen. Csónakos nagyokat, bömbölőeket tüsszentett, mint valami
ágyú. A kis szőke meg csak prüszkölt, mint a tengerinyúl, ha bosszantják.
És prüszköltek, nevettek, szaladtak, s ebben a percben ez oly nagy
boldogság volt, hogy még azt a nagy igazságtalanságot is elfelejtették,
amire Boka, maga Boka, a csöndes és komoly Boka is azt mondta, hogy
hallatlan.
A grund... Ti szép, egészséges alföldi diákok, akiknek csak egyet kell
lépnetek, hogy künn legyetek a végtelen rónán, a csodálatos nagy, kék
bura alatt, melynek égbolt a neve, akiknek a szemetek hozzászokott a
nagy távolságokhoz, a messzenézéshez, akik nem éltek magas házak közé
ékelve, ti nem is tudjátok, mi a pesti gyereknek egy üres telek.
A pesti gyereknek ez az alföldje, a rónája, a síksága. Ez jelenti
számára a végtelenséget és a szabadságot. Egy darabka föld, melyet
egyik oldalról düledező palánk határol, s melynek többi oldalain nagy
házfalak merednek az ég felé. Most már a Pál utcai grundon is nagy,
négyemeletes ház szomorkodik, tele lakóval, akik közül talán egy se
tudja, hogy ez a darabka föld néhány szegény pesti kisdiáknak a
fiatalságát jelentette.
A grund maga üres volt, mint ahogy ez üres telekhez illik is. A
palánkja a Pál utca felől húzódott végig. Jobbról-balról két nagy ház
határolja, s hátul... igen, hátul volt az, ami a grundot nagyszerűvé,
érdekessé tette. Itt tudniillik egy másik nagy telek következett. Ezt
a másik nagy telket egy gőzfűrészelő cég bérelte, s a telek telis-tele
volt farakásokkal. Szabályos kockákba rakva állott itt az ölfa, s a
hatalmas kockák közt kis utcák voltak. Valóságos labirintus. Ötvenhatvan
kis szűk utca keresztezte egymást a néma, sötét farakások közt,
s nem volt könnyű dolog ebben a labirintusban eligazodni. Aki mégis
nagy nehezen keresztülvergődött rajta, az egy kis térre jutott,
amelyen kis házikó állt. Ez a házikó volt a gőzfűrész. Furcsa,
titokzatos, félelmes kis ház volt. Nyáron a vadszőlő véges-végig
befutotta, s a zöld lomb közül pöfögött ki a karcsú kis fekete kémény,
amely az óramű pontosságával, szabályos időközökben köpködte a tiszta
fehér gőzt. Ilyenkor azt hitte volna az ember, ha messziről hallotta,
hogy a farakások közt valahol egy gőzmozdony kínlódik, amely nem tud
elindulni.
A házikó körül nagy, otromba fáskocsik állottak. Időről időre az
egyik kocsi odaállott a ház eresze alá, s akkor recsegés-ropogás
hallatszott. A házikó eresze alatt volt egy kis ablak, s az ablakból
deszkavályú nyúlt ki. Mikor a kocsi odaállott a kis ablak alá,
egyszerre csak potyogni kezdett a deszkavályúból az aprófa, s szinte
csurgott a nagy kocsiba, olyan szaporán jött. És mikor a kocsi tele
lett aprófával, a kocsis kiáltott egyet. Erre abbamaradt a kis kémény
pöfögése, egyszeribe nagy csönd támadt a házikóban, a kocsis rászólt a
lovakra, és a lovak elindultak a tele kocsival. Aztán másik kocsi állt
az eresz alá, éhesen, üresen, s akkor megint pufogni kezdett a gőz a
fekete vaskéményben, és megint potyogott az aprófa. És ez így ment
évek óta. Ami fát a kis házban felaprózott a masina, ahelyett nagy
szekerek újat hoztak a telekre. Így aztán sose fogyott el a farakás
a nagy udvarról, és sose szűnt meg a gőzfűrész sivítása. Néhány
csenevész eperfa állott a kis ház előtt, s az egyik eperfa tövében
fakalyiba volt összetákolva. Ebben lakott a tót, aki éjszaka a fát
őrizte, hogy el ne lopják, vagy föl ne gyújtsák.
Hát kellett ennél gyönyörűbb hely a mulatozásra? Nekünk, városi
fiúknak bizony nem kellett. Ennél szebbet, ennél indiánosabbat mi el
se tudtunk képzelni. A Pál utcai telek gyönyörű sík föld volt, s ez
volt az, ami az amerikai prériket helyettesítette. A hátulsó rész,
a fatelep, ez volt minden egyéb: ez volt a város, az erdő, a sziklás
hegyvidék, szóval mindennap az volt, amivé éppen aznap kinevezték. És
valahogy azt ne higgyétek, hogy védtelen hely volt a fatelep! Az egyes
nagyobb farakások tetejébe várak, erődök voltak építve. Hogy melyik
pontot kell megerősíteni, azt Boka határozta meg. Az erődöt azonban
Csónakos meg Nemecsek építette. Négy-öt ponton volt erőd, és minden
erődnek megvolt a maga kapitánya. Kapitány, főhadnagy, hadnagy. Ez
volt a hadsereg. Közlegény, fájdalom, nem volt, csak egy. Az egész
grundon a kapitányok, főhadnagyok és hadnagyok egyetlen közlegénynek
parancsoltak, egyetlen közlegényt egzecíroztattak, egyetlen közlegényt
ítéltek holmi kihágásokért várfogságra.
Talán nem is kell mondani, hogy ez az egyetlen közlegény Nemecsek
volt, a kis szőke Nemecsek. A kapitányok, főhadnagyok és hadnagyok
csak amúgy kedélyesen szalutáltak egymásnak a grundon, még ha százszor
is találkoztak egy délután. Úgy kutyafuttában emelték a kezüket a
sapkájukhoz, és azt mondták egymásnak:
- Szervusz!
Csak a szegény Nemecseknek kellett magát minduntalan haptákba vágnia,
és némán, mereven szalutálni. És aki csak elsétált előtte, mind
rákiáltott:
- Hogy állasz?
- Össze a sarkot!
- Ki a mellet, be a hasat!
- Hapták!
És Nemecsek boldogan engedelmeskedett mindenkinek. Olyan fiúk is
vannak, akiknek öröm az: szépen engedelmeskedni. De a legtöbb fiú
mégis parancsolni szeret. Ilyenek az emberek. És ezért volt természetes
dolog az, hogy a grundon mindenki tiszt volt, csak éppen Nemecsek volt
a közlegény.
Délután fél háromkor még senki se volt a grundon. A kaliba előtt
lópokróc volt a földön, és ezen aludt édesen a tót. A tót mindig
nappal aludt, mert éjszaka a farakások közt kóborolt, vagy fönn ült
az egyik erődben, és bámulta a holdvilágot. A gőzfűrész zúgott, a
kis fekete kémény köpködte a hófehér gőzfelhőcskéket, és az aprófa
potyogott a nagy kocsiba.
Fél három után néhány perccel megcsikordult a Pál utcai kisajtó,
és bejött rajta Nemecsek. Egy nagy darab kenyeret húzott ki a
zsebéből, körülnézett, s miután látta, hogy még senki sincs itt,
csöndesen majszolni kezdte a kenyér héját. De előbb gondosan
bereteszelte az ajtót, mert a grund törvényei közt az volt
egyike a legfontosabbaknak, hogy aki bejön, tartozik maga után
bereteszelni az ajtót. Aki ezt elmulasztotta, annak várfogság
járt. Általában igen nagy volt a katonai fegyelem.
Nemecsek leült egy kőre, ette a kenyérhéjat, és várta a többit.
Ma nagyon érdekesnek ígérkezett a grund. A levegőben volt, hogy ma
nagy dolgok fognak történni, s mi tagadás, Nemecsek e pillanatban
nagyon büszke volt arra, hogy ő is tagja a grundnak, a Pál utcai
fiúk híres társaságának. Majszolta egy ideig a kenyeret, s aztán
unalmában sétálni indult a farakások felé. A kis utcákban mászkált,
s egyszer találkozott a tót nagy fekete kutyájával.
- Hektor! - kiáltott rá barátságosan, de Hektor egy csöpp kedvet nem
mutatott arra, hogy a köszönést viszonozza. Röpke kis farkcsóválást
jelzett, ami a kutyáknál olyanforma jelentőségű, mint mikor mi
siettünkben megbillentjük a kalapunkat. Azzal továbbvágtatott, és
dühösen ugatott. A szőke Nemecsek pedig utánaszaladt. A Hektor egy
farakás alatt állott meg, s azt ugatta nagy hévvel. A farakás egyike
volt azoknak, amelyekre a fiúk erődöt építettek. Fenn, a rakás tetején
védőfal volt hasábfákból, és egy vékony pálcikán kicsi piros-zöld
zászló lengett. A kutya körülugrálta az erődöt, és szünet nélkül
ugatott.
- Mi lehet ez? - kérdezte a kis szőke a kutyától, mert a kis szőke
nagy barátságban volt a fekete kutyával. Talán azért, mert rajta
kívül Hektor volt az egyetlen közlegény a hadseregben.
Felnézett az erődre. Nem látott fenn senkit, de érezte, hogy valaki
motoszkál az ölfák közt. Hát nekiindult, és fölkapaszkodott a kiálló
végeken. Feleúton volt, amikor tisztán és világosan hallotta, hogy
valaki teszi-veszi fönn a fadarabokat. Dobogni kezdett a szíve, s
most kedve lett volna visszafordulni. De mikor lenézett, és lenn
meglátta Hektort, megint nekibátorodott.
- "Ne félj, Nemecsek" - mondta magának, és óvatosan kapaszkodott
tovább. Minden foknál újra bátorította magát. Egyre ezt mondogatta:
- "Ne félj, Nemecsek." "Ne félj, Nemecsek."
És felért a farakás tetejére. Ott még egy utolsó "ne félj, Nemecsek"-et
mondott, mikor az erőd alacsony falán át akart lépni, de ijedtében a
levegőben maradt a lába, amelyikkel lépni akart.
- Jesszus! - kiáltotta.
És hanyatt-homlok kapaszkodott visszafelé a fokokon. Mikor a földre
ért, hangosan dobogott a szíve. Fölnézett az erődre. A zászló mellett,
jobb lábát az erőd falára téve, állott fönn Áts Feri, a rettenetes Áts
Feri, mindnyájuk ellensége, a füvészkertiek vezére. Bő, vörös ingét
lobogtatta a szél, ő pedig gúnyosan mosolygott.
Csöndesen szólt le a kisfiúnak:
- Ne félj, Nemecsek!
De Nemecsek akkor már félt, sőt szaladt. A fekete kutya utánarohant,
s együtt kanyarogtak a farakások közt, vissza a grund felé. A szél
szárnyán utánuk repült Áts Feri gúnyos kiáltása:
- Ne félj, Nemecsek!
De mire a telekről visszanézett, már nem volt fenn a tetőn Áts Feri
vörös inge. Hanem a zászló is hiányzott az erődről. A kis piros-zöld
zászlót, amelyet a Csele nővére varrt, magával vitte. Eltűnt a
farakások közt. Talán kiment a Mária utcán, a gőzfűrész felől, de az
is meglehet, hogy elrejtőzött valahol a barátaival, a Pásztor fiúkkal.
És arra a gondolatra, hogy a Pásztorok is itt vannak, végigment a
hideg Nemecsek hátán. Ő már tudta, mi az: a Pásztorokkal találkozni.
De Áts Ferit most látta először közelről. Nagyon megijedt tőle, de
őszintén megvallva, tetszett neki a fiú. Szép, vállas, barna fiú volt,
s pompásan illett rá a bő, vörös ing. Ez valami harciasságot adott
a megjelenésének. Valami "garibaldis" volt abban a vörös ingben. A
füvészkertiek különben mind vörös inget hordtak, mert mind utánozták
Áts Ferit.
A grund palánkjának ajtaján szabályos egymásutánban négyet koppantottak.
Nemecsek föllélegzett. A négy koppantás a Pál utcai fiúk jele volt.
Odarohant a bereteszelt ajtóhoz, és kinyitotta. Boka jött Cselével és
Gerébbel.
Nemecsek alig várta, hogy elmondhassa nekik a félelmetes újságot,
de azért nem feledkezett meg arról, hogy ő közlegény, s hogy mivel
tartozik a főhadnagyoknak és a kapitányoknak. Tehát haptákba állott,
és feszesen szalutált.
- Szervusz! - mondták az újonjöttek. - Mi újság?
Nemecsek a levegőbe kapkodott, és szeretett volna mindent egyszerre,
egy szuszra elmondani.
- Borzasztó! - kiáltotta.
- Micsoda?
- Rettenetes! Nem fogjátok elhinni!
- De micsoda?
- Áts Feri itt volt!
Most a másik három legényen volt a sor. Hirtelen elkomolyodtak.
- Nem igaz! - mondta Geréb.
Nemecsek a mellére tette a kezét.
- Isten bizony!
- Ne esküdözzél! - szólt rá Boka, s hogy nagyobb nyomatékot adjon
a szavának, rákiáltott: - Hapták!
Nemecsek összecsapta a sarkát. Boka odalépett hozzá.
- Részletesen mondd el, mit láttál.
- Mikor odamentem az utcák közé - mondta -, a kutya ugatott.
Utánamentem, és valami recsegést hallottam a középső citadellában.
Fölmásztam rá, és fönn állott Áts Feri vörös ingben.
- Fönn állott? A citadellán?
- Fönn! - mondta a kis szőke, és majdnem megesküdött megint. Már
a mellén volt a keze, de Boka szigorú pillantására visszakapta.
És hozzátette: - A zászlót is elvitte.
Csele fölszisszent.
- A zászlót?
- Azt.
Odaszaladtak mind a négyen. Nemecsek szerényen leghátul szaladt,
részben azért, mert ő közlegény volt, részben azonban azért, mert nem
lehetett tudni, hátha ott bujkál még az utcákban Áts Feri. Az erőd
előtt megállottak. Valóban, a zászló hiányzott. Még a nyele se volt
ott. Mindnyájan nagyon izgatottak voltak, csak Boka tartotta meg a
hidegvérét.
- Mondd meg a nővérednek - fordult Cseléhez -, hogy holnapra
csináljon új zászlót.
- Igen ám - szólt Csele -, de már nincs több zöld szövetje. Piros
még van, de zöld már nincs.
Boka nyugodtan intézkedett:
- Fehér van?
- Van.
- Hát akkor csináljon egy piros-fehér zászlót. Ezentúl piros-fehér
lesz a színünk.
Ebben megnyugodtak.
Geréb rákiáltott Nemecsekre:
- Közlegény!
- Jelen!
- Holnapra javítsa ki a törvényekben, hogy ezentúl nem piros-zöld
a színünk, hanem piros-fehér.
- Igenis, főhadnagy úr!
És Geréb kegyelmesen vetette oda a feszesen álló kis szőkének:
- Pihenj!
A kis szőke pedig "pihent". A fiúk felmásztak a várba, és konstatálták,
hogy a zászló nyelét letörte Áts Feri. A nyél oda volt szögezve, s az
a kis darabja, ami a szög alatt volt, még most is ott búslakodott.
A grundról kiáltások hallatszottak:
- Hahó, hó! Hahó, hó!
Ez volt a jelszavuk. Úgy látszik, már megérkeztek a többiek is,
és keresték őket. Élesen hangzott a sok gyerektorokból:
- Hahó, hó! Hahó, hó!
Csele odaintette magához Nemecseket:
- Közlegény!
- Jelen!
- Feleljen a többieknek!
- Igenis, hadnagy úr!
És tölcsért csinálva a szája előtt a tenyeréből, kieresztette vékony
kis gyerekhangját:
- Hahó, hó!
Azzal lemásztak, és megindultak a síkság felé. A síkság közepén
csoportba verődve álltak a többiek: Csónakos, Weisz, Kende, Kolnay
és még néhányan. Mikor Bokát meglátták, mind haptákba állottak, mert
ő volt a kapitány.
- Szervusztok! - mondta Boka.
Kolnay kiállott a csomóból.
- Alássan jelentem - mondta -, mikor bejöttünk, a kiskapu nem volt
bezárva. A törvény szerint pedig a kapunak belülről be kell reteszelve
lennie.
Szigorúan nézett hátra Boka a kísérete felé. És a többiek is mind
Nemecsekre néztek. Nemecseknek már megint a mellén volt a keze, és
épp esküdni akart, hogy nem ő hagyta nyitva az ajtót, mikor a kapitány
megszólalt:
- Ki jött be utoljára?
Nagy csönd lett. Senki se jött be utoljára. Egy pillanatig hallgatott
mindenki. És ekkor Nemecseknek földerült az arca. Megszólalt:
- A kapitány úr jött be utoljára.
- Én? - mondta Boka.
- Igen.
Kissé gondolkozott.
- Igazad van - mondta aztán komolyan. - Elfelejtettem bereteszelni
az ajtót. Ezért írja fel a nevemet a fekete könyvbe, főhadnagy úr.
Gerébhez fordult. Geréb kivett a zsebéből egy kis fekete noteszkönyvet,
és nagy betűkkel beleírta: "Boka János." És hogy tudja is, miről van
szó, melléje jegyezte: "ajtó".
Ez tetszett a fiúknak. Boka igazságos fiú volt. Ez az önbüntetés oly
gyönyörű példája volt a férfiasságnak, aminőt még a latinórán se
lehetett hallani, pedig a latinóra tele volt római jellemekkel. De
Boka is ember volt. Boka se volt ment minden gyöngeségtől. Felíratta
ugyan magát, de odafordult Kolnayhoz, aki a nyitott ajtót bejelentette.
- Neked pedig ne járjon mindig a szád. Főhadnagy úr, írja fel Kolnayt
árulkodásért.
A főhadnagy úr megint előkaparászta a rettenetes noteszt, és beleírta
Kolnayt. Nemecsek pedig, aki leghátul állott, örömében egy csendes
kis csárdást táncolt, hogy ez egyszer nem őt írják be a könyvbe. Mert
tudni kell, hogy a könyvben egyéb se volt olvasható, mint a Nemecsek
neve. Mindig, mindenért mindenki csak őt íratta fel. És a törvényszék,
mely minden szombaton ült össze, mindig őt ítélte el. Hiába, ez így
volt.
Ő volt az egyetlen közlegény.
És most nagy megbeszélés következett. Néhány perc múltán mindenki tudta
a nagy újságot, hogy Áts Feri, a vörösingesek kapitánya idemerészkedett,
a grund szívébe, felmászott a középső citadellába, és elvitte a zászlót.
A szörnyülködés általános volt. Az egész társaság Nemecseket vette
körül, aki egyre újabb és újabb részletekkel toldotta meg a szenzációs
hírt.
- És mondott neked valamit?
- Hogyne! - büszkélkedett Nemecsek.
- Mit?
- Rám kiáltott.
- Mit kiáltott?
- Azt kiáltotta, hogy: "Nem félsz, Nemecsek?"
Itt nyelt egyet a kis szőke, mert érezte, hogy ez nem volt egészen
igaz. Sőt épp az ellenkezője volt az igazságnak. Mert ez úgy hangzott,
mintha ő nagyon is bátor lett volna, úgyhogy ezen Áts Feri is
elcsodálkozott, és rászólt: "Nem félsz, Nemecsek?"
- És te nem féltél?
- Nem én! Megálltam az erőd alatt. Aztán ő oldalt lemászott és eltűnt.
Elszaladt.
Geréb közbekiáltott:
- Az nem igaz! Áts Feri még sohasem szaladt el senki elől!
Boka ránézett Gerébre.
- Ejnye, de véded! - mondta.
- Csak azért mondom - szólt egy kicsit csöndesebb hangon Geréb -,
mert az nem valószínű, hogy Áts Feri megijedt Nemecsektől.
Erre mindnyájan nevettek. Igazán, ez nem volt valószínű. Nemecsek
zavartan állt a csomó közepén, és a vállát vonogatta. Aztán Boka
állott a középre.
- Hát itt tenni kell valamit, fiúk. Mára úgyis elnökválasztást
hirdettünk. Elnököt fogunk választani, mégpedig teljhatalmú elnököt,
akinek minden parancsát vakon kell teljesíteni. Meglehet, hogy a
dologból háború lesz, és akkor szükség van valakire, aki a dolgokat
előre elintézze, mint az igazi csatában. Közlegény, álljon elő!
Hapták! Vágjon annyi darabka papirost, ahányan vagyunk, és mindenki
reá fogja írni a papírra, hogy kit akar elnöknek. A papírokat majd
egy kalapba dobjuk, és aki a legtöbb szavazatot kapja, az lesz az
elnök.
- Éljen! - kiáltotta egyszerre mind, és Csónakos a szájába vette a
két ujját, és olyat fütyölt, mint egy cséplőgép. Noteszkönyvekből
papírlapok kerültek elő, és Weisz elővette a ceruzáját. Hátul ketten
azon veszekedtek, hogy kinek a kalapját érje a megtiszteltetés. Kolnay
és Barabás, akiknek mindig volt bajuk egymással, már majdhogy ölre nem
mentek. Kolnay azt mondta, hogy a Barabás kalapja nem jó, mert zsíros.
Kende viszont azt állította, hogy a Kolnay kalapja még zsírosabb.
Erre rögtön zsírpróbát is tartottak. Kis késsel vakargatták egymás
kalapjában a belső bőrszalagot. De már akkor késő is volt. Csele
odaadta a közcélra csinos kis fekete kalapját. Hiába, kalap dolgában
Cselén nem tett túl senki.
Nemecsek azonban, legnagyobb meglepetésre, ahelyett hogy szétosztotta
volna a cédulákat, felhasználta az alkalmat, hogy a közfigyelem
egy pillanatra feléje terelődött, és piszkos kis kezébe szorítva a
cédulákat, előlépett. Haptákba vágta magát, és remegő hangon így
szólt:
- Kérem, kapitány úr, az mégse járja, hogy én itt egyedül legyek
közlegény... Már azóta, mióta a társaságot megalapítottuk, mindenki
tiszt lett, csak én vagyok még mindig közlegény, és nekem mindenki
parancsol... és mindent nekem kell csinálni... és... és...
Itt nagyon elérzékenyedett a szőke, és finom kis arcán kövér
könnycseppek kezdtek végigfolyni.
Csele előkelően szólott:
- Ki kell zárni. Sír.
Egy hang megszólalt hátul:
- Bőg.
Mind nevettek. És ez végképpen elkeserítette Nemecseket. Nagyon fájt
szegénykének a szíve, s most aztán szabadjára eresztette a könnyeit.
Zokogott, és sírás közben ezt mondta:
- Nézzétek meg... a... a... fekete könyvben is... is... én vagyok
mindig beírva... én... én... én vagyok a kutya...
Boka nyugodtan szólt:
- Ha azonnal nem hagyod abba a bőgést, többé nem jöhetsz velünk.
Pockokkal nem játszunk.
A "pocok" szó aztán megtette a hatását. Nemecsek, szegény kis Nemecsek
nagyon megijedt, és lassankint abbahagyta a sírást. A kapitány pedig a
vállára tette a kezét.
- Ha jól viseled magad, és kitünteted magad, májusban még tiszt lehet
belőled. Most egyelőre megmaradsz közlegénynek.
A többiek ezt helyeselték, mert ha Nemecsek is tisztté lett volna a
mai napon, igazán nem ért volna az egész semmit. Nem lett volna kinek
parancsolni. Felharsant Geréb éles hangja:
- Közlegény, hegyezze meg ezt a ceruzát!
A markába nyomták a Weisz ceruzáját, melynek a hegye a zsebben, a
golyók közt letörött. És a közlegény engedelmesen vette át a ceruzát,
könnyes szemmel, könnyes arccal állt haptákba, s aztán elkezdte
hegyezni, hegyezni, egy kicsit szipegve-szipogva, ahogy nagy sírás
után szokás, és minden bánatát, kis szívének minden keserűségét
belehegyezte ebbe a kettes számú Hardtmuth ceruzába.
- Me... meg van hegyezve, főhadnagy úr!
Visszaadta, és nagyot sóhajtott. S ezzel a sóhajtással egyelőre
le is mondott az előléptetésről.
Kiosztották a cédulákat. Mindenki félrevonult, mindenki külön ment,
mert ez nagy és fontos ügy volt. Aztán a közlegény összeszedte a
cédulákat, és beledobta valamennyit a Csele kalapjába. Mikor a Csele
kalapját körülvitte, oldalba lökte Barabás Kolnayt.
- Ez is zsíros.
Kolnay belenézett a kalapba. És érezték mind a ketten, hogy nincs
többé min szégyenkezniök. Ha már a Csele kalapja is zsíros, akkor
már igazán vége a világnak.
Az összegyűjtött cédulákat Boka olvasta fel, és mindeniket átadta a
mellette álló Gerébnek. Tizennégy cédula gyűlt össze. Sorba olvasta:
Boka János, Boka János, Boka János. Aztán egyszer azt olvasta: Geréb
Dezső. A fiúk összenéztek. Tudták, hogy ez a Boka cédulája volt.
Udvariasságból szavazott Gerébre. Aztán megint csupa Boka János
következett. És akkor megint egy Geréb Dezső. És végül még egy Geréb
Dezső. Tehát tizenegy szavazata volt Bokának, és három Gerébnek. Geréb
zavartan mosolygott. Most történt először, hogy nyíltan a vetélytársa
volt a társaságban Bokának. És jólesett neki ez a három szavazat.
Bokának azonban a három közül kettő fájt. Egy pillanatig gondolkozott
azon, hogy ki lehet az a kettő, akinek ő nem tetszik, de aztán
belenyugodott.
- Tehát engem választottatok elnökké.
Megint éljeneztek, és Csónakos megint fütyölt. Nemecseknek még könnyes
volt a szeme, de azért óriási lelkesedéssel éljenzett. Szerette Bokát
nagyon.
Az elnök pedig intett, hogy csönd legyen, mert beszélni akar.
- Köszönöm, fiúk - mondta -, és azonnal lássunk is hozzá a dolgunkhoz.
Azt hiszem, mindnyájan tisztában vagytok azzal, hogy a vörösingesek
el akarják tőlünk venni a grundot és a farakásokat. Már tegnap is
elvették a fiúktól a golyókat a Pásztorok, és ma itt bujkált Áts Feri,
és elvitte a zászlónkat. Előbb-utóbb ide fognak jönni, hogy minket
innen elkergessenek. Márpedig mi ezt a helyet meg fogjuk védelmezni!
Csónakos közbebömbölt:
- Éljen a grund!
És fölrepültek a kalapok. Mindenki teli torokkal, lelkesen kiáltotta:
- Éljen a grund!
Szétnéztek a szép nagy telken és a farakásokon, melyeket beragyogott
az édes tavaszi délután napja. Látszott a szemükön, hogy szeretik ezt
a kis darabka földet, és hogy meg is küzdenének érte, ha arra kerülne
a sor. Ez a hazaszeretetnek egy neme volt. Úgy kiáltották, hogy:
"Éljen a grund!" - mintha azt kiáltották volna, hogy: "Éljen a
haza!" És ragyogtak a szemeik, és mindeniknek tele volt a szíve.
Boka pedig folytatta:
- Mielőtt még ők ide fognak jönni, mi fogunk elmenni hozzájuk a
Füvészkertbe!
Máskor ilyen merész terv elől talán meghátráltak volna a fiúk.
De
a lelkesedés ez órájában mindenki egy szívvel-lélekkel kiáltotta:
- Elmegyünk!
És miután mindenki azt kiáltotta, hogy elmegy, hát Nemecsek is azt
kiáltotta, hogy: "Elmegyünk!" Ő, szegény, úgyis hátul fog menni, és
cipelni fogja a tiszt urak kabátját. És egy borízű hang is jött a
farakások felől. Az is azt kiáltotta, hogy: "Elmegyung!" Odanéztek.
A tót volt. Ott állt, pipával a szájában, vigyorogva. Mellette a Hektor.
A fiúk nevettek. A tót pedig utánozta őket: levegőbe dobta a kalapját,
és ordított:
- Elmegyung!
S ezzel a hivatalos dolgok véget értek. Méta következett. Valamelyik
gőgösen kiáltott:
- Közlegény, menjen a raktárba, és hozza elő a labdát meg a levattát!
És Nemecsek szaladt a raktárba. A raktár egy farakás alatt volt. Alábújt,
és kihúzta a levattát meg a labdát. A farakás mellett állott a tót, és
a tót mellett állott Kende és Kolnay. Kendének a kezében volt a tót
kalapja, Kolnay pedig zsírpróbát csinált benne. Határozottan a tóté
volt a legzsírosabb.
Boka odament Gerébhez.
- Te is kaptál három szavazatot - mondta neki.
- Igen - felelt büszkén Geréb, és erősen a szemébe nézett.
A haditerv másnap délután, a gyorsírási óra után már készen volt.
A gyorsírási órának ötkor volt vége, s az utcán már gyújtogatták a
lámpákat. Az iskolából kijövet Boka azt mondta a fiúknak:
- Mielőtt támadnánk, be fogjuk bizonyítani, hogy mi is vagyunk
olyan bátrak, mint ők. Én magam mellé fogom venni a két legbátrabb
emberemet, és kimegyünk velük a Füvészkertbe. Be fogunk hatolni az
ő szigetjükre, és odaszögezzük a fára ezt a papirost.
Azzal elővett a zsebéből egy darabka piros papírt, amelyre csupa
nagybetűvel ez volt írva:
ITT VOLTAK A PÁL UTCAI FIÚK!
A többiek áhítattal nézték a papirost. Csónakos, aki nem tanult
gyorsírást, de akit a kíváncsiság idevonzott, megjegyezte:
- Valami gorombaságot is kellene arra a papírra írni.
Boka tagadólag rázta a fejét.
- Nem szabad. Sőt mi nem fogunk olyasmit cselekedni, aminőt Áts Feri
tett, mikor elvitte a zászlónkat. Mi csak meg fogjuk nekik mutatni,
hogy nem félünk tőlük, s oda merünk menni az ő birodalmukba, ahol a
gyűléseiket tartják, és ahol a fegyvereik le vannak rakva. Ez a darab
piros papír a mi névjegyünk. Ezt ott hagyjuk nekik.
Csele is megszólalt:
- Kérlek - mondta -, én úgy hallottam, hogy ők ilyenkor este vannak
ott a szigeten, és rabló-pandúrt szoktak játszani.
- Nem baj. Áts Feri is olyankor jött, amikor tudta, hogy mi a grundon
leszünk. Aki fél, az nem jön velem.
De senki se félt. Sőt Nemecsek határozottan bátornak mutatkozott.
Látni való volt, hogy érdemeket akar szerezni az előléptetésre.
Büszkén állott elő.
- Én veled megyek!
Itt az iskola előtt ugyanis nem kellett haptákba állani és szalutálni,
mert csak a grundon voltak érvényesek a törvények. Itt mindenki
egyforma volt.
Csónakos is előállott.
- Én is!
- De ígérd meg, hogy nem fogsz fütyölni!
- Megígérem. Csak most... hagyjatok még egyszer, utoljára fütyölni
egyet!
- Hát fütyölj!
Csónakos pedig füttyentett. Amolyan jót, kedvére valót, hogy az
emberek visszafordultak az utcán.
- Most kifütyöltem magamat mára! - mondta boldogan.
Boka Cseléhez fordult.
- Te nem jössz?
- Mit csináljak? - szólt szomorúan Csele. - Nem mehetek, mert otthon
kell lennem fél hatra. Az édesanyám számon tartja, hogy mikor végződik
a gyorsírásóra. És félek, hogy ha ma elkésem, többet aztán nem enged
sehova.
És roppantul megijedt ennél a gondolatnál. Vége volna mindennek:
a grundnak, a főhadnagyságnak.
- Hát akkor maradj. Elviszem magammal Csónakost és Nemecseket.
És
holnap reggel az iskolában megtudtok mindent, ami történt.
Kezet fogtak. Bokának eszébe jutott valami:
- Mondjátok, ugye, Geréb ma nem volt gyorsírásórán?
- Nem.
- Talán beteg?
- Nem hinném. Délben együtt mentünk haza. Kutya baja volt.
Nem tetszett neki Geréb viselkedése. Geréb a legnagyobb mértékben
gyanús volt előtte. Tegnap oly furcsán, oly sokat jelentőn nézett a
szemébe, mikor elváltak. Látszott a fiún, hogy megérezte, hogy amíg
Boka ebben a társaságban van, addig őbelőle itt nem lehet semmi.
Féltékeny volt Bokára. Őbenne sokkal több volt a vér, a vakmerőség;
Boka csöndes, okos, komoly természete nem tetszett neki. Ő magát
sokkal különb legénynek tartotta.
- Tudja isten - mondta csöndesen, és elindult a két fiúval. Csónakos
komolyan ment mellette. Nemecsek pedig vidám volt, és úszott a
boldogságban, hogy végre ilyen kevesedmagával vesz részt egy érdekes
kalandban. Oly vidám volt, hogy Boka meg is rótta:
- Ne bolondozz, Nemecsek! Vagy talán azt hiszed, hogy mulatni megyünk?
Ez a kirándulás sokkal veszedelmesebb, mint gondolod. Emlékezzél csak
a Pásztorokra!
Ennél a szónál aztán a kis szőkének is a torkán akadt a bolondozás.
Hiszen Áts Feri is rettenetes fiú volt, sőt híre járt, hogy kicsapták
a reáliskolából. Erős gyerek volt, és hihetetlenül merész. De volt
a szemében valami kedves és megnyerő, ami a Pásztorok szeméből
hiányzott. Ezek mindig lehajtott fővel jártak, komoran és szúrósan
néztek, napbarnított, fekete fiúk voltak, és még soha senki nem
látta őket nevetni. A Pásztoroktól lehetett félni. És a három
kislegény sietve ment kifelé a végtelen Üllői úton. Most már egészen
besötétedett, korán este lett. A lámpák mind égtek már az úton, s
ez a szokatlan idő nyugtalanná tette a fiúkat. Ők ebéd után szoktak
szórakozni. Ilyenkor ők nem jártak az utcán, hanem otthon kuksoltak
a könyveik mellett. Némán mentek egymás mellett, s negyedóra alatt
kiértek a Füvészkerthez. A kőfal mögül ijesztően meredtek feléjük a
nagy fák, melyek most kezdtek lombosodni. A szél zúgott a friss lomb
között, sötét volt, és ahogy elterült előttük az óriási Füvészkert
a maga titokzatos, zárt kapujával, rejtelmesen susogva, megdobbant
a szívük. Nemecsek csöngetni akart a kapun.
- Az istenért, valahogy ne csöngess! - mondta Boka. - Megtudják, hogy
itt vagyunk! Vagy az úton találkozunk velük... és különben se nyitják
ki nekünk a kaput!
- Hát hogy megyünk be?
Boka a szemével intett a fal felé.
- A falon?
- A falon.
- Itt, az Üllői úton?
- Dehogy! Megkerüljük a kertet. Hátul sokkal alacsonyabb a fal!
Azzal befordultak a sötét kis utcába, ahol a kőfalat csakhamar
deszkapalánk váltotta fel. Itt baktattak a palánk mellett, keresve
valami alkalmas helyet, ahol be lehetne mászni. Egy helyen, ahová az
utcalámpa világossága nem hatolt el, megállottak. A deszkapalánkon
belül, közvetlenül a palánk mellett egy nagy akácfa állott.
- Ha itt fölmászunk - suttogta Boka -, akkor ezen az akácfán
könnyű lesz lemászni. És azért is jó, mert a fa tetejéről messzire
elláthatunk, s megfigyelhetjük, hogy nincsenek-e a közelben.
Ezt a másik kettő is helyeselte. S a következő pillanatban már hozzá
is fogtak a munkához. Csónakos leguggolt, s kezével a palánknak
támaszkodott. Boka óvatosan felállott a vállára, és benézett a
kerítésen. Nagy csöndben voltak, egyikük se pisszent. Miután Boka
meggyőződött arról, hogy nincs a közelben senki, intett a kezével.
Nemecsek pedig odasúgta Csónakosnak:
- Emeld!
És Csónakos beemelte a palánkon az elnököt. Az elnök felkapaszkodott
a palánk tetejére, s ekkor recsegni-ropogni kezdett alatta a korhadó
alkotmány.
- Ugorj be! - súgta Csónakos.
Még néhány roppanás hallatszott, s a következő pillanatban tompa
puffanás. Boka benn volt, egy veteményeságy kellős közepén. Utána
Nemecsek mászott be, majd Csónakos. De Csónakos előbb felmászott az
akácfára, ő értett a fára mászáshoz, mert ő vidéki fiú volt. A másik
kettő alulról kérdezgette:
- Látsz valamit?
Fojtott hang felelt a fa tetejéről:
- Nagyon keveset, mert sötét van.
- A szigetet látod?
- Azt látom.
- Van ott valaki?
Csónakos figyelmesen hajolt jobbra-balra az ágak közt, s merően nézett
a sötétbe, a tó felé.
- A szigeten nem látni semmit a fáktól meg a bokroktól... de a hídon...
Itt elhallgatott. Följebb mászott egy ággal. Onnan folytatta:
- Most már jól látom. A hídon két alak áll.
Boka csöndesen szólt:
- Ott vannak. A hídon, azok az őrök.
Aztán újra recsegtek az ágak. Csónakos lemászott a fáról. Nagy
csöndben állottak ott hárman, s azon gondolkoztak, hogy most mitévők
legyenek. Legubbaszkodtak egy bokor mögé, hogy senki meg ne láthassa
őket, s ott csöndes, suttogó hangon indult meg a tanácskozás.
- A legjobb lesz - mondta Boka -, ha most itt a bokrok mentén
valahogy eljutunk a várromig. Tudjátok... van ott egy várrom, arra
jobbra, egy domb szélébe van beépítve.
A másik kettő némán intett, hogy ismeri ezt a helyet.
- A várromig el lehet jutni óvatosan, guggolva a bokrok közt. Ott
aztán valamelyik fel fog mászni a dombra, és körülnéz. Ha nincs
senki, akkor hasra fekszünk, és lemászunk a dombról. A domb egyenest
a tónak megy. Ott aztán elbújunk a sás között, és majd meglátjuk,
mit csinálunk.
Két villogó szempár figyelte Bokát. Csónakos meg Nemecsek minden
szavát szentírásnak vette.
Boka megkérdezte:
- Jó lesz?
- Jó! - intett a másik kettő.
- Hát akkor rajta, előre! Csak jertek mindenütt utánam! Én ismerem itt
a járást.
És elkezdett négykézláb mászni az alacsony bokrok között. Alig térdelt
a földre két kísérője, hosszú, éles fütty hallatszott a távolból.
- Észrevettek! - mondta Nemecsek, és talpra ugrott.
- Vissza! Vissza! Hasalj le! - adta ki Boka a parancsot, és erre mind
a hárman lehasaltak a fűbe. Visszafojtott lélegzettel várták, hogy
most mi fog történni. Csakugyan észrevették volna őket?
De nem jött senki. A szél zúgott a fák között. Boka suttogva szólt:
- Semmi.
De ekkor újra éles fütty hasította a levegőt. Ismét vártak, de megint
nem jött senki. Nemecsek reszketve szólt egy bokor tövében:
- Körül kellene nézni a fáról.
- Igazad van. Csónakos, menj fel a fára!
És Csónakos, mint a macska, már fenn is volt megint a nagy akácfán.
- Mit látsz?
- A hídon alakok mozognak... most négyen vannak... most kettő
visszament a szigetre.
- Akkor rendben van minden - mondta megnyugodva Boka. - Gyere le.
A fütty azt jelentette, hogy a hídon felváltották az őröket.
Csónakos lejött a fáról, s azzal elindultak mind a hárman, szépen
négykézláb, a domb felé. A nagy, titokzatos Füvészkertre ilyenkor
ráül a csönd. A látogatók elmennek a jelző harangszóra, s nem marad
ott más idegen, mint csak az, aki rossz járatban van, vagy az, aki
haditerveket forgat a fejében, mint ez a három kis sötét alak, aki
gombóccá gubbaszkodva lopózott egyik bokortól a másikig. Nem szóltak
egymáshoz egy szót sem, oly fontosnak érezték a küldetésüket. Sőt
őszintén megvallva, egy kis félelem is szorult beléjük. Nagy merészség
kellett hozzá: a vörösingesek jól fölszerelt várába, egy kis tó
közepén álló szigetre bejutni akarni, mikor az egyetlen fahídon, mely
a szigetre vezet, őrök állanak.
"Talán éppen a Pásztorok" - gondolta Nemecsek, és eszébe jutottak a szép,
finom, színes golyók, amelyek közt üveggolyó is volt, és még most is
bosszankodott arra a gondolatra, hogy épp akkor hangzott el a borzasztó
"einstand" szó, amikor ő gurított, és mindezt a sok szép golyót megnyerte
volna...
- Jaj! - kiáltott Nemecsek.
A másik kettő ijedten hagyta abba a mászást.
- Mi az?
Nemecsek akkor már térden állott, és az ujját tövig beszopta.
- Mi történt veled?
Ki se vette ujját a szájából, úgy felelt:
- Csalánba léptem - a kezemmel!
- Szopd, csak szopd, papuskám - mondta Csónakos, de esze volt,
és a saját kezét bekötötte a zsebkendőjével.
Csúsztak-másztak tovább, és csakhamar a dombhoz értek. Ide, a domb
egyik oldalába, mint már tudjuk, olyan kis mesterséges várromot
építettek, aminőt nagyúri kertekbe szokás építeni, gondosan utánozva
a régi várak építési módját, mesterséges mohával teletűzdelve a nagy
kövek közeit.
- Ez itt a várrom - magyarázta Boka. - Itt vigyáznunk kell, mert
hallottam, hogy a vörösingesek ide is ki szoktak rándulni.
Csónakos is megszólalt:
- Micsoda vár ez? A történelemben nem tanultuk, hogy a Füvészkertben
vár lett volna...
- Ez csak rom. Ezt már romnak építették.
Nemecsek nevetni kezdett.
- Hát ha már építették, miért nem építettek új várat? Száz év múlva
magától rom lett volna belőle...
- Ejnye, de jó kedved van! - szólt rá Boka. - Bezzeg ha majd szemedbe
néznek a Pásztorok, elmegy a kedved a tréfától!
Valóban, a kis Nemecsek erre savanyú pofát vágott. Olyan fiú volt,
aki minduntalan elfelejtette, hogy baj van. Folyton emlékeztetni
kellett rá.
S azzal fölfelé kezdtek mászni a bodzabokrok közt, a rom kövein
kapaszkodva, a dombra. Most Csónakos ment elöl. Egyszerre úgy,
ahogy volt, négykézláb, megállott. Fölemelte a jobb kezét. Majd
hátrafordult, és ijedt hangon szólt:
- Itt jár valaki.
Lebújtak a magas fűbe. A mindenféle gizgaz jól eltakarta kis
alakjukat. Csak a szemeik villogtak ki a sűrűből. Figyeltek.
- Tedd a földre a füledet, Csónakos - adta ki suttogva a parancsot
Boka. - Az indiánok így szoktak hallgatózni. Így könnyen meghallja
az ember, ha jár valaki a közelben.
Csónakos engedelmeskedett. Lehasalt a földre, s egy helyen, ahol nem
nőtt fű, a földre hajtotta a fülét. De rögtön fel is kapta.
- Jönnek! - suttogta rémülten.
Most már indián módszer nélkül is lehetett hallani, hogy valaki
csörtet a bokrok közt. S ez a titokzatos valaki, akiről egyelőre
azt se lehetett tudni, hogy állat-e vagy ember, egyenesen feléjük
jött. A fiúk megszeppentek, és még a fejüket is lekapták a fűbe.
Csak Nemecsek szólalt meg halk, nyöszörgő hangon:
- Én haza szeretnék menni.
Csónakos nem vesztette el a kedélyét. Ezt mondta:
- Lapulj meg, papuskám.
De miután Nemecsek még erre sem volt hajlandó bátornak lenni, Boka
kidugta a fejét a fűből, és haragtól villogó szemmel szólt rá,
persze suttogva, hogy el ne árulja magát:
- Közlegény, lapuljon meg a fűben!
Ennek a parancsnak engedelmeskedni kellett. Nemecsek meglapult.
A
titokzatos valaki pedig egyre csörtetett, de most már úgy hallatszott,
mintha irányt változtatott volna, s nem feléjük jönne. Boka újra
felágaskodott a fűben, és szétnézett. Sötét alakot látott, aki
most már lefelé ment a dombról, s botjával a bokrokat piszkálta.
- Elment - mondta a fűben hasaló fiúknak. - Az őr volt.
- A vörösingesek őre?
- Nem. A Füvészkert őre.
Erre föllélegzettek. Felnőtt embertől ők meg nem ijedtek. Példa reá a
bibircsós orrú öreg honvéd a Múzeumkertben, aki nem bírt velük. Tovább
folytatták a mászást. De ekkor, úgy látszik, az őr meghallott valamit,
mert megállt, és fülelni kezdett.
- Észrevettek - dadogta Nemecsek. Most mind a ketten Bokára néztek,
várva intézkedését.
- Be a romba! - adta ki a parancsot Boka.
Mind a hárman hanyatt-homlok bukdácsoltak lefelé a dombon, melyre az
imént oly óvatosan másztak fel. A romnak kis csúcsíves ablakai voltak.
Ijedten vették észre, hogy az első ablakot vasrács védi. A másodikhoz
sompolyogtak, azon is vasrács volt. Egy helyen végre találtak a kövek
közt egy akkora hasadékot, amelyen éppen befértek. Bebújtak a sötét
fülkébe, és lélegzetüket is visszafojtották. Az őr alakja elhaladt az
ablakok előtt. Innen látták, hogy most végképpen elmegy a kert Üllői
úti része felé, ahol a lakóháza volt.
- Hála istennek - szólalt meg Csónakos -, ezen átestünk.
S azzal körülnéztek a sötét fülkében. Nyirkos, dohos volt itt a
levegő, mintha valami igazi vár pincéjében lettek volna. Botorkálás
közben egyszerre megállott Boka. Elbotlott valamiben. Lehajolt, és
fölvette ezt a valamit. A másik kettő odaugrott melléje, s az alkonyat
gyér világosságánál látták, hogy az a valami - egy tomahawk. Olyan
szekerceféle, aminővel a regények tanúsága szerint az indiánok szoktak
hadakozni. A tomahawk fából volt faragva, s ezüstpapírral volt
beragasztva. Félelmetesen csillogott a sötétben.
- Ez az övék! - mondta áhítattal Nemecsek.
- Úgy van - jegyezte meg Boka -, s ha ez az egy itt volt, akkor itt
többnek is kell lenni.
Kutatni kezdtek, s az egyik sarokban még hetet találtak. Ebből könnyű
volt kitalálni, hogy nyolcan vannak a vörösingesek.
Úgy látszik, ez volt a rejtett fegyvertáruk. Csónakosnak az volt az
első gondolata, hogy a nyolc szekercét hadizsákmány gyanánt el kellene
vinni.
- Nem - szólt Boka -, azt nem tesszük. Ez egyszerű lopás volna.
Csónakos elszégyellte magát.
- Most beszélj, papuskám! - bátorodott neki Nemecsek, de Boka
gyöngéden oldalba bökte, mire elhallgatott.
- Ne vesztegessük az időt. Másszunk ki, és fel a dombra! Nem akarom,
hogy akkor érjünk a szigetre, amikor már nincs ott senki.
Ez a merész gondolat aztán újra kedvet adott nekik a kalandhoz.
A szekercéket szétszórták a fülkében, hogy lássák, járt itt valaki.
Aztán kimásztak a hasadékon, és most már bátorságra kapva siettek
fel a domb tetejére. A domb tetejéről messzire el lehetett látni.
Megálltak egymás mellett, és szétnéztek. Boka egy kis csomagot vett
ki a zsebéből. Újságpapirost göngyölt le róla, s a papirosból egy
kis gyöngyház távcsövet vett elő.
- Ez a Csele nővérének a színházi gukkerja - mondta, és belenézett.
De szabad szemmel is el lehetett látni a szigetre. A kis sziget körül
fénylett a kicsike tó, ahol a vízinövényeket tenyésztik, s amelynek
a partja sűrűn be volt nőve sással meg náddal. A sziget lombos fái,
magas bokrai közt kicsi fénypont csillogott. Erre a látványra mind a
három fiú elkomolyodott.
- Ott vannak - szólt fojtott hangon Csónakos.
Nemecseknek a lámpa tetszett.
- Lámpájuk is van!
A kis fénypont izgett-mozgott a szigeten, hol eltűnt egy bokor mögött,
hol megint fölvillant a parton. Valaki vitte a lámpát ide-oda.
- Úgy látom - szólt Boka, aki el nem vette volna a szeme elől a
távcsövet egy pillanatra sem -, úgy látom, hogy készülődnek valamire.
Vagy esti gyakorlatot tartanak... vagy...
Itt hirtelen elhallgatott.
- Nos? - kérdezte aggódva a másik kettő.
- Szent isten! - mondta Boka, egyre a távcsőbe nézve -, az, aki
a lámpát viszi... az...
- Nos? Ki az?
- Ismerős alak... csak nem...
Följebb ment, hogy jobban lásson, de akkor a lámpafény eltűnt egy
bokor mögött. Boka levette szeme elől a gukkert.
- Eltűnt - mondta csendesen.
- De ki volt?
- Nem mondhatom meg. Nem láttam jól, és épp mikor szemügyre akartam
venni, eltűnt előlem. S amíg biztosan nem tudom, nem akarok senkit
meggyanúsítani...
- Talán valaki a mieink közül?
Szomorúan felelt az elnök:
- Azt hiszem.
- De hiszen ez árulás! - kiáltott fel Csónakos, elfeledkezve arról,
hogy csöndben kell maradni.
- Hallgass! Ha odaérünk, mindent meg fogunk tudni. Légy addig
türelemmel.
Most bizony már a kíváncsiság is hajtotta őket. Boka nem akarta
megmondani, kihez hasonlított a lámpás alak. Találgatták, de ezt is
megtiltotta az elnök, azzal a megjegyzéssel, hogy nem szabad gyanúba
keverni senkit. Izgatottan siettek le a dombról, s lenn ismét
négykézláb folytatták útjokat a fűben. Most már észre se vették,
ha tüske, csalán vagy éles kavics akadt a kezük alá. Siettek, némán
csúsztak egyre közelebb a titokzatos kis tó partjához.
Odaértek. Itt föl lehetett állni, mert a sűrű sás, nád meg a parti
bokor oly magas volt, hogy eltakarta kis alakjukat. Boka hidegvérrel
adta ki a parancsokat:
- Itt valahol egy csónaknak kell lenni. Én majd jobbra megyek a
parton, keresni a csónakot Nemecsekkel, te meg, Csónakos, balra
mégy. Aki előbb akad rá a csónakra, az megvárja a másikat.
Néma csöndben rögtön el is indultak. De alig tettek néhány lépést,
Boka a sás között meglátta a csónakot.
- Várjunk - mondta.
Vártak, míg Csónakos majd egészen megkerüli a tavat, és a túlsó
oldalról visszakerül ide. Leültek a partra, s kis ideig a csillagos
eget nézték. Aztán figyeltek, hogy nem hallatszik-e át valami beszéd
a szigetről. Nemecsek okos akart lenni.
- Te - mondta -, majd én a földre hajtom a fülemet.
- Hagyd csak a füledet békén - szólt Boka -, azt ugyan hiába hajtanád
víz partján a földre. De ha lehajolunk a víz fölé, ott jobban hallunk.
A halászokat láttam, amint a Dunán a víz fölé hajolva diskurálnak
egymással az egyik partról a másikra. Este a víz kitűnően viszi a
hangot.
Le is hajoltak a víz fölé, de nem hallottak érthető szavakat. Csak
suttogás, motoszkálás hallatszott a kis szigetről. Közben megérkezett
Csónakos, és búsan jelentette:
- Nincs csónak sehol.
- Ne búsulj, papuskám - vigasztalta Nemecsek -, már megvan.
És elindultak, le a csónak felé.
- Beleülünk?
- Nem itt ülünk bele - szólt Boka. - A csónakot előbb elvontatjuk a
híddal átellenben eső partra, hogy ha észrevesznek, ne legyünk a híd
közelében. A hídtól legmesszebb eső ponton fogunk átevezni, hogy
nagyot kelljen kerülniök, ha utánunk akarnak szaladni.
Ez az előrelátó okosság tetszett a másik kettőnek. Bátorságot öntött
beléjük az a tudat, hogy a vezérük ilyen okos fiú, s ilyen ügyesen
tud számítani. A vezér pedig megszólalt:
- Kinél van spárga?
Csónakosnál volt. Csónakos zsebében minden volt. Nincs az a bazár,
amiben annyi minden lett volna, mint a Csónakos zsebében. Volt abban
bicska, spárga, golyó, rézkilincs, szög, kulcs, rongy, noteszkönyv,
srófhúzó, meg még Isten tudja, micsoda. Elővette a spárgát, és ezt
Boka rákötötte a csónak orrán levő karikára. S azzal a parton vontatni
kezdték nagyon lassan, óvatosan a csónakot a sziget túlsó oldala felé.
Miközben vontatták, folyton figyelték a szigetet. És mikor elérkeztek
arra a helyre, ahol be akartak ülni a rozoga alkotmányba, ismét
hallották az iménti füttyöt. De most már nem ijedtek meg tőle. Tudták
jól, hogy ez jelenti az őrváltást a hídon. És már csak azért sem
voltak most már ijedősek, mert úgy érezték, hogy benne vannak a harc
hevében. Így vannak ezzel az igazi katonák is, az igazi háborúban.
Amíg nem láttak ellenséget, minden bokortól ijedeznek. Mikor aztán
az első golyó elfütyült a fülük mellett, nekibátorodnak, szinte
megrészegednek tőle, és elfelejtik, hogy a halálnak rohannak.
A fiúk beültek a csónakba. Elsőnek Boka lépett bele, másodiknak
Csónakos. Nemecsek félénken lépkedett az iszapos parton.
- Gyere, gyere, papuskám! - biztatta Csónakos.
- Jövök, papuskám - mondta Nemecsek, azzal egyet csúszott, ijedtében
belekapaszkodott egy vékony nádszálba, és szó nélkül belepottyant a
vízbe. Nyakig merült a lébe, de kiáltani nem mert. Rögtön felállott a
sekély mederben, és nagyon nevetséges kis figura volt, amint csurgott
róla a víz, s a kezében még mindig görcsösen szorongatta a tollszár
vékonyságú nádszálat.
Csónakos nem tudta visszatartani a nevetést, kipuffant:
- Ittál, papuskám?
- Nem ittam - mondta ijedt arccal a kis szőke, s amúgy vizesen,
sárosan, csurogva-csöpögve beült a csónakba. Még sápadt volt az
ijedségtől.
- Nem hittem volna, hogy ma még fürödni is fogok - mondta csöndesen.
De nem volt veszteni való idő. Boka meg Csónakos megkapták az
evezőket, és ellökték a parttól a csónakot. A nehéz csónak lustán
lendült ki a vízre, és felfodrozta a csöndes tavacskát maga körül.
Az evezőket nesztelenül mártogatták a vízbe, s olyan nagy volt a csönd,
hogy tisztán lehetett hallani, amint a csónak orrában gubbaszkodó kis
Nemecseknek vacogott a foga. Néhány pillanat múlva a sziget partjára
szaladt a csónak. A fiúk sietve jöttek ki belőle, s azonnal lebújtak
egy bokor mögé.
- No, idáig is eljutottunk volna - mondta Boka, s halkan, óvatosan
mászni kezdett a parton. A másik kettő utána.
- Hohó - fordult vissza az elnök -, a csónakot nem hagyhatjuk magára!
Ha meglátják, nem tudunk elmenekülni a szigetről. A hídon őrök
állanak. Te maradj a csónaknál, úgyis Csónakos a neved. És ha valaki
észreveszi a csónakot, vedd a szádba az ujjadat, és fütyülj akkorát,
amekkorát csak tudsz. Mi majd visszarohanunk, beugrunk a csónakba,
és te eltaszítod a parttól.
Csónakos visszakullogott a ladikhoz, és titokban annak örült, hogy
talán lesz alkalma egy akkorát füttyenteni, amekkorát csak tud...
Boka pedig továbbment a kis szőkével a víz mentén. Ahol a bokrok
magasabbak voltak, ott felállottak, s úgy osontak tovább. Az egyik
ilyen magas bokornál aztán megállottak. Itt félrehajtották a lombot.
Beláttak a sziget közepére, melyen kis tisztás volt, s ekkor meglátták
a vörösingesek félelmetes csapatját. Nemecseknek dobogni kezdett a
szíve. Közelebb simult Bokához.
- Ne félj - súgta a fülébe az elnök.
A tisztás közepén nagy kő volt, s a kövön volt a lámpa. A lámpa körül
guggoltak a vörösingesek. Valóban mindnyájának vörös volt az inge.
Áts Feri mellett guggolt a két Pásztor, és a kisebbik Pásztor mellett
valaki, akinek nem volt vörös tornainge...
Boka érezte, amint Nemecsek reszketni kezd mellette.
- Te... - mondta Nemecsek, de csak ennyit tudott mondani - te... te...
Aztán halkan hozzátette:
- Látod?
- Látom - szólt szomorúan Boka.
A vörösingesek mellett ott guggolt Geréb. Tehát nem csalódott, mikor
a dombról erre nézett. Valóban Geréb volt az, aki a lámpával járt-kelt
az imént. Most kettőzött figyelemmel figyelték a vörösinges csapatot.
A lámpa furcsán világította meg a sötét arcú Pásztorokat meg a többiek
vörös ingét. Mind hallgattak, csak Geréb beszélt csöndesen. Valami
olyat adhatott elő, ami nagyon érdekelte a többit, mert mind feléje
hajoltak, s nagy figyelemmel hallgatták. Az esti nagy csöndben a két
Pál utcai fiú is hallotta Geréb szavait. Ezt mondta:
- A grundra kétfelől lehet bejutni... Be lehet menni a Pál utcáról, de
onnan nehéz, mert törvénybe van írva, hogy aki bemegy, annak be kell
reteszelni maga után az ajtót. A másik bejárás a Mária utca felől van.
Itt a gőzfűrész nagy kapuja tárva-nyitva áll, s a farakások közt el
lehet innen jutni a grundra. Ez csak azért nehéz, mert a farakások
közt az utcákban erődök vannak...
- Tudom - szólt közbe Áts Feri mély hangon, mely megborzongatta a Pál
utcaiakat.
- Tudhatod, hiszen ott voltál - folytatta Geréb. - Az erődökben őrök
vannak, s ezek azonnal jelt adnak, ha valaki közeledik a farakások
közt. Nem is ajánlom, hogy arról jöjjetek...
Tehát arról volt szó, hogy a vörösingesek odajöjjenek a grundra...
Geréb tovább beszélt:
- A legjobb az lesz, ha előre megbeszéljük, hogy mikor jöttök. Akkor
majd én megyek be a grundra utolsónak, és nyitva hagyom a kisajtót.
Nem fogom bereteszelni.
- Jól van - szólt közbe Áts Feri -, ez helyes. A világért sem akarom
olyankor elfoglalni a grundot, amikor nincs ott senki. Annak rendje
és módja szerint háborút fogunk viselni. Ha ők meg tudják védeni a
grundjukat, jó. Ha nem tudják megvédeni, elfoglaljuk, és kitűzzük a
vörös zászlónkat. Nem kapzsiságból tesszük, hiszen tudjátok...
Az egyik Pásztor szólalt most meg:
- Azért tesszük, hogy legyen hol labdáznunk. Itt nem lehet, és
az Eszterházy utcában mindig veszekedni kell a helyért... Nekünk
labdaterület kell, és punktum!
Íme, éppolyan okból határozták el a háborút, mint amilyen okokért az
igazi katonák szoktak harcolni. Az oroszoknak tenger kellett, azért
hadakoztak a japániakkal. A vörösingeseknek labdahely kellett, s
miután másképp nem ment, háború útján akarták megszerezni.
- Tehát annyiban maradunk - szólt a vörösingesek vezére, Áts Feri -,
hogy a megbeszélés szerint te nyitva fogod felejteni a Pál utcai
kiskaput.
- Igen! - mondta Geréb.
Szegény kis szőke Nemecseknek azonban most már nagyon fájt a szíve.
Ott állott, csuromvíz ruhában, nagyra nyitott szemmel nézve a tűzfény
körül ülő vörösingeseket s köztük az árulót. Annyira fájt a szíve,
hogy mikor Geréb szájából elhangzott az "igen", mely azt jelentette,
hogy Geréb hajlandó elárulni a grundot, sírva fakadt. Megölelte Boka
nyakát, csöndesen zokogott, és csak azt mondogatta:
- Elnök úr... elnök úr... elnök úr...
Boka szelíden eltolta magától.
- Most nem érünk semmit a sírással.
De az ő torkát is fojtogatta valami. Nagyon szomorú dolog volt az,
amit Geréb itt művelt.
De most hirtelen, Áts Feri intésére felállottak a vörösingesek.
- Haza fogunk menni - szólt a vezér. - Mindenkinek megvan a fegyvere?
- Igen - mondták egyszerre valamennyien, s fölvették a földről hosszú
falándzsáikat, melyeknek a végén pici vörös zászlócska volt.
- Előre - vezényelte Áts Feri -, be a bokrok közé, gúlába rakni a
fegyvereket!
És elindultak mind, Áts Ferivel az élükön, a kis sziget belseje felé.
Geréb is velük ment. A kis térség üresen maradt, közepén a kő, a kövön
az égő lámpa. Hallatszottak a lépteik, amint egyre távolodtak, mentek
befelé a sűrűbe, elrejteni a lándzsáikat.
Boka megmozdult.
- Most - súgta oda Nemecseknek, s a zsebébe nyúlt.
A piros cédulát vette elő, melybe már bele volt illesztve egy
rajzszög. Félrehajtotta a bokor ágait, s hátraszólt a kis szőkének:
- Itt várj! Meg se moccanj!
S azzal beugrott a kis tisztásra, ahol az előbb még körben ültek a
vörösingesek. Nemecsek még a lélegzetét is visszafojtotta, úgy nézett
utána. Bokának első dolga az volt, hogy a nagy fához ugrott, mely a
tisztás szélén állott, s mely lombkoronájával, mint valami nagy ernyő,
az egész szigetet betakarta. A fatörzsre egy szempillantás alatt
feltűzte a piros cédulát, s azzal a lámpához osont. Kinyitotta a
lámpa egyik ablakát, s belefújt. A gyertya elaludt, s e pillanatban
Nemecsek Bokát is elvesztette szem elől. De még hozzá sem szokott a
szeme a sötétséghez, már mellette állott Boka, s karon fogta.
- Rohanj utánam, ahogy csak tudsz!
Azzal vágtatni kezdtek a sziget partjára, a csónak felé. Mikor
Csónakos meglátta őket, beugrott a ladikba, a partnak támasztotta
az evezőt, hogy minden pillanatban kész legyen az indulásra. A két
fiú beugrott a csónakba.
- Mehetünk - lihegte Boka.
Csónakos nekifeszítette a partnak az evezőt, de a csónak nem indult.
Nagyon erősen szaladtak neki idejövet a partnak, s a csónak félig
szárazon volt. Valakinek ki kellett szállani belőle, hogy megemelje
az orrát, s beletaszítsa a vízbe. De már ekkor hangok hallatszottak a
tisztás felől. A vörösingesek visszatértek a fegyvertárból, és eloltva
találták a lámpát. Eleinte azt hitték, hogy a szél fútta el, de mikor
Áts Feri megnézte, látta, hogy a lámpa kis ablaka nyitva van.
- Itt járt valaki! - kiáltotta bömbölő hangján, s oly hangosan, hogy a
csónakkal kínlódó fiúk is meghallották.
Meggyújtották a lámpát, s ekkor mindenkinek szemébe tűnt a fára tűzött
cédula: ITT VOLTAK A PÁL UTCAI FIÚK! A vörösingesek összenéztek. Áts
Feri elkiáltotta magát:
- Hát ha itt voltak, akkor még itt is vannak! Utánuk!
Nagyot füttyentett. A hídról besiettek az őrök, és jelentették, hogy a
hídon senki sem jöhetett be a szigetre.
- Csónakon jöttek - mondta a fiatalabbik Pásztor.
És a csónakkal bajlódó három fiú rémülten hallotta a rájuk vonatkozó
harsány kiáltást:
- Utánuk!
S épp mikor ez a szó elhangzott, sikerült a Csónakosnak a ladikot a
vízbe taszítani, s neki magának még beleugrani. Rögtön meg is kapták
az evezőket, és teljes erővel kezdtek a part felé evezni.
Áts Feri ordítva adta ki a rendelkezéseket:
- Wendauer, fel a fára, utánuk nézni! Pásztorék, ki a hídra,
és jobbról-balról a tó partján keríts!
Most úgy látszott, hogy be vannak kerítve. Amíg azt a négy-öt
evezőcsapást megteszik, mely a partra viszi őket, addig a gyorsan
futó Pásztorok megkerülik a tavat, s aztán nincs menekvés se jobbra,
se balra. Ha pedig előbb jutnak a partra, mint a Pásztorok, akkor a
fa tetejére küldött őrszem szemmel tarthatja őket, s megmondja, merre
menekülnek. A csónakból látták, amint Áts Feri a lámpával a kezében
futkosott a sziget partján. Aztán dobogás hallatszott: most rohantak
ki a Pásztorok a fahídon a szigetről...
Mire azonban az őrszem felkapaszkodott a fára, ők partot értek.
- Most kötött ki a csónak a parton! - süvöltözött egy hang a fáról.
S rögtön felelt rá a vezér mély hangja:
- Utánuk mindenki!
A három Pál utcai fiú azonban most már lélekszakadtából futott.
- Nem szabad, hogy utolérjenek - mondta futás közben Boka. - Sokkal
többen vannak, mint mi!
Továbbvágtattak, úton, gyepen keresztül, elöl Boka, nyomában a másik
kettő. Egyenest az üvegház felé tartottak.
- Be az üvegházba! - lihegett Boka, s az üvegház kisajtaja felé
rohant. Az ajtó szerencsére nyitva volt. Besurrantak, és elbújtak
a nagy ciprusok mögé. Künn csönd volt. Úgy látszik, az üldözők
elvesztették a nyomot.
A három kislegény most megpihent kissé. Körülnéztek a furcsa
épületben, melynek üvegtetején, üvegfalain beszűrődött a városi este
halvány világossága. Furcsa, érdekes hely volt ez a nagy üvegház.
Ők a bal szárnyában voltak, s azon túl még az épület középrésze
következett, majd a jobb szárnya. Véges-végig nagy levelű, kövér
törzsű fák állottak nagy, zöld dézsákban. Hosszú ládákban a páfrány
és mimóza tenyészett. A középső rész nagy kupolája alatt pedig
legyezőlevelű pálmák meredtek fölfelé, s délszaki növényekből
valóságos kis erdő állott itt. Az erdő közepén aranyhalas medence,
a medence mellett pad. Aztán megint magnóliák, babérok, narancsfák,
óriási páfrányok. Csupa erős, fojtó illatú növény, amely fűszeres
szaggal tölti meg a levegőt. S a gőzzel fűtött, nagy üvegcsarnokban
állandóan csurgott-csöpögött a víz. Koppantak a csöppek a nagy, kövér
leveleken, s amikor egy-egy nagy pálmalevél megzörrent, a fiúk mindig
valami furcsa, délszaki állatot véltek látni, amely itt futkos, ebben
a meleg, nyirkos, sűrű kis erdőben, a zöld dézsák között. Biztonságban
érezték magukat, s kezdtek azon tűnődni, hogy mikor fognak innen
szabadulni.
- Csak ránk ne zárják az üvegházat - suttogta Nemecsek, aki kimerülten
ült egy nagy pálma tövében, s akinek jólesett a fűtött helyiség, mert
bőrig át volt ázva.
Boka megnyugtatta:
- Ha eddig nem zárták be, ezúttal se zárják be.
Hát ültek és füleltek. Semmi hang. Itt senkinek se jutott eszébe
keresni őket. Aztán fölkeltek, és botorkálni kezdtek a magas polcok
között, melyek telis-tele voltak rakva zöld bokrocskákkal, szagos
füvekkel, nagy virágokkal. Csónakos neki is ment az egyik polcnak,
és beléje botlott. Nemecsek szolgálatkész akart lenni.
- Megállj - mondta -, majd világítok.
És mielőtt Boka ebben megakadályozhatta volna, gyújtót vett elő
a zsebéből, és rápörcentett az egyikre. A gyújtó fellobbant, de a
következő pillanatban kis is aludt, mert Boka kiütötte a kis szőke
kezéből.
- Majom! - szólt rá haragosan. - Elfelejted, hogy üvegházban vagy?
Hiszen ennek a háznak a fala is üvegből van... most biztosan meglátták
a fényt!
Megálltak és hallgatóztak. Valóban, Bokának igaza volt. A vörösingesek
meglátták a fellobbanó világosságot, mely egy pillanatra az egész
üvegházat kivilágította. S a következő pillanatban már hallatszottak
a kavicson ropogó lépteik. Ők is a bal szárny ajtaja felé tartottak.
Hallották, amint Áts Feriből megint kitört a hadvezér:
- Pásztorok a jobb kisajtón - kiáltotta -, Szebenics a középajtón,
én meg itt!
A Pál utcaiak egy pillanat alatt elbújtak. Csónakos egy polc alá
hasalt. Nemecseket pedig azzal a megokolással, hogy ő már úgyis vizes,
beleküldték az aranyhalas medencébe. A kis szőke állig bújt le a
vízbe, s a fejét egy nagy páfránylevél alá húzta. Bokának már csak
annyi ideje maradt, hogy a nyitott ajtó mögé állhasson.
Áts Feri pedig bevonult kíséretével az ajtón, a lámpával a kezében.
A lámpa fénye úgy esett az üvegajtóra, hogy Boka jól láthatta Áts
Ferit, de ez nem láthatta az ajtó mögé rejtőzött Bokát. És Boka jól
megnézte a vörösinges vezért, akit csak egyszer látott közelről, a
Múzeum-kertben. Szép fiú volt Áts Feri, s most ragyogott a szeme a
harcvágytól. De csakhamar eltűnt előle. Bejárta a többivel az utakat,
s a jobb szárnyban a polcok alá is néztek. A medencében egyiknek sem
jutott eszébe keresgélni. Csónakos pedig csak úgy menekedett meg a
fölfedeztetéstől, hogy mikor az ő polca alá akartak nézni, az a fiú,
akit Áts Feri Szebenicsnek nevezett, így szólt:
- Ezek már rég kimentek innen a jobb oldali ajtón...
És miután ő arra indult, a keresgélés hevében a többi is utánaszaladt.
Keresztülvágtattak az üvegházon, s néhány tompa puffanás jelezte, hogy
ők se nagyon kímélték a cserepeket. Aztán kimentek, s újra csönd lett.
Elsőnek Csónakos bújt elő.
- Papuskám - mondta -, a fejemre dőlt egy cserép. Csupa föld
vagyok...
És buzgón köpte a homokot, amivel tele volt orra-szája. Másodiknak,
mint valami vízi szörnyeteg, Nemecsek bújt ki a medencéből. Szegényke
megint csurgott-csöpögött, s amint ő már szokta, pityergőre álló
hangon panaszkodott:
- Hát én már egész életemben folyton a vízben leszek? Mi vagyok én?
Béka?
Megrázta magát, mint a vízzel leöntött pincsikutya.
- Ne siránkozzál - szólt rá Boka. - És most gyerünk, hadd legyen már
vége egyszer ennek az estének...
Nemecsek sóhajtott:
- De szeretnék már otthon lenni!
Itt eszébe jutott, hogy milyen fogadtatásban lesz része otthon, ha
meglátják a vizes ruháját. Hát kijavította, amit mondott.
- Nem is szeretnék olyan nagyon otthon lenni!
Szaladtak vissza az akácfa mellé, ahol bemásztak a düledező palánkon.
Néhány perc alatt elérték. Csónakos fel is mászott a fára, de mielőtt
rálépett volna a kerítés tetejére, visszanézett a kertbe. Ijedten
kiáltotta:
- Ott jönnek!
- Vissza a fára! - szólt Boka.
Csónakos visszament a fára, s maga után fölsegítette két társát. Olyan
magasra másztak, amilyen magasan csak bírta őket az ág. Bosszantotta
őket az a gondolat, hogy épp most csípjék el őket, mikor már olyan
közel voltak a meneküléshez.
A vörösinges csapat hangos trappolással érkezett a fához. A fiúk fönn
némán kuksoltak, mint három nagy madár a sűrű lomb között.
Megint az a Szebenics szólalt meg, aki az üvegházban is elbolondította
előlük a csapatot:
- Láttam, amint keresztülugrottak a kerítésen!
Úgy látszik, ez volt a legostobább köztük, ez a Szebenics. És mivel
rendesen a legostobább egyszersmind a leglármásabb is, hát folyton
ő kiabált. A vörösingesek, akik ügyes tornászok voltak, egy pillanat
alatt átvetették magukat a palánkon. Áts Feri utolsónak maradt, s
mielőtt kimászott volna, elfújta a lámpát. Ugyanazon az akácfán
kapaszkodott fel ő is a palánkra, amelynek tetejében a három madár
fészkelt.
Sőt Nemecsekről, aki még egyre csöpögött, mint valami lyukas eresz,
a nyaka közé is hullott néhány kövér vízcsepp.
- Esik az eső! - kiáltotta Áts Feri, megtörülte a nyakát, és azután
ő is kiugrott az utcára.
- Ott mennek! - hangzott az utcáról, s mind szaladni kezdtek, annak
jeléül, hogy Szebenics megint tévedett. Meg is jegyezte Boka:
- Ha ez a Szebenics nem volna, már rég a kezük közé kerültünk volna...
Most már érezték, hogy végleg megmenekültek a vörösingesek elől.
Látták őket, amint két csöndesen ballagó fiú után szaladtak az egyik
kis utcán. A két fiú megijedt tőlük, és szintén szaladni kezdett. Nagy
ordítás tört ki erre, és a vörösingesek nekivadultan rohantak utánuk.
A lárma messze halt el, valami józsefvárosi kis utcácskában...
Lemásztak a kerítésről, és nagyot lélegzettek, mikor megint az utca
kövezetét érezték a lábuk alatt. Egy öregasszony baktatott arrafelé,
majd más járókelők jöttek. Érezték, hogy megint a városban vannak, s
itt már semmi bajuk nem történhetik. Fáradtak, éhesek voltak. A közeli
árvaházban, melynek ablakai barátságosan világlottak ki a sötét
estébe, vacsorára harangoztak.
Nemecsek didergett.
- Siessünk - mondta.
- Megállj - szólt Boka -, te lóvonaton menj haza. Nesze, adok pénzt!
A zsebébe nyúlt, de bennakadt a keze. Csak három krajcárja volt az
elnöknek. Nem volt más a zsebében, mint három rézkrajcár meg a finom
tintatartó, melyből vidáman folydogált a kék tinta. Előhúzta a tintás
három krajcárt, és odaadta Nemecseknek.
- Csak ennyi van.
Csónakosnál akadt még két krajcár. És a kis szőkének volt egy angyalos
szerencsekrajcárja, amit egy pilulásskatulyában hordott magával.
Ez összesen hat krajcár volt. Ezzel fölült a lóvonatra.
Boka megállott az utcán. Még mindig tele volt a szíve a Geréb
dolgával. Szomorúan állott és hallgatott. De Csónakos még nem
tudott az árulásról semmit, tehát ő vidám volt.
- Ide figyelj, papuska! - mondta, s mikor Boka odanézett, bekapta
két ujját a szájába, és fülrepesztőt süvített. Akkorát, amekkorát
csak tudott. Aztán úgy nézett körül, mintha ezzel a füttyel jóllakott
volna.
- Ezt már egész este tartogatom - mondta vidáman -, de most
kikívánkozott belőlem, papuskám!
Karon fogta a szomorú Bokát, s azzal ennyi izgalom után fáradtan
kezdtek a város felé ballagni a hosszú Üllői úton...
Az osztályteremben ismét egyet ütött az óra, s a fiúk a könyveikhez
kaptak. Rácz tanár úr becsapta a könyvét, és felállott a katedrán.
A szolgálatkész kis Csengey, az első pad első odaugrott hozzá, és
fölsegítette rá a felöltőt. A Pál utcaiak a különböző padokból
összenéztek, várva Boka intézkedését. Tudták, hogy ma délután már
kettőkor lesz a gyülekezés a grundon, mert a három tagból álló
előőrscsapat be fog számolni füvészkerti élményeiről. Azt mindenki
tudta, hogy a kirándulás sikerült, s hogy a Pál utcaiak elnöke bátran
adta vissza a látogatást a vörösingeseknek. De a dolog részleteire
voltak kíváncsiak, az egyes kalandokra, a veszedelmekre, melyekben a
fiúk forogtak. Bokából harapófogóval sem lehetett volna egy szót sem
kivenni. Csónakos mindenfélét beszélt összevissza, s Isten bocsássa
meg neki, de nagyokat füllentett. Még vadállatokról is beszélt,
amelyekkel a füvészkerti romok közt találkoztak... Hogy Nemecsek majd
belefulladt a tóba... Hogy a vörösingesek egy rettenetes máglya körül
ültek... De összevissza beszélt, és épp a fontos dolgokat felejtette
mindig ki. És nem lehetett a beszédjét végighallgatni, mert majd
megsüketítette a hallgatóit a folytonos füttyökkel, melyeket pontok
helyett rakott a mondatok végére.
Nemecsek meg olyan fontosnak érezte a szerepét, hogy nagyon komolyan
titkolózott. Ha kérdezték, így felelt:
- Nem mondhatok semmit.
Vagy azt mondta:
- Kérdezzétek meg az elnök úrtól.
A többiek rettenetesen irigyelték Nemecseket, aki közlegény létére
ilyen gyönyörű kalandban vehetett részt. A hadnagyok és főhadnagyok
érezték, hogy ezek után ők eltörpülnek a közlegény mellett, sőt
némelyek már azt is hangoztatták, hogy a kis szőkét ezek után
okvetlenül tisztté fogják előléptetni, s akkor nem marad más
közlegény a grundon, mint Hektor, a tót fekete kutyája...
Még mielőtt Rácz tanár úr kiment volna az osztályból, Boka felemelte
két ujját a Pál utcaiak felé, annak jeléül, hogy két órakor lesz
a találkozó. A többi fiúk, akik nem tartoztak a Pál utcaiak közé,
rettenetesen irigyelték őket, mikor Boka intésére valamennyien
szalutáltak, ezzel mutatva, hogy tudomásul vették az elnök jelét.
És már mind indulni akartak, mikor történt valami.
Rácz tanár úr megállott a katedra lépcsőjén.
- Várjatok - mondta.
Nagy csönd lett erre.
A tanár úr kis cédulát húzott elő a felöltője zsebéből. Föltette a
szemüvegét, s a céduláról olvasni kezdte a következő neveket:
- Weisz!
- Jelen - mondta ijedten Weisz.
A tanár úr folytatta:
- Richter! Csele! Kolnay! Barabás! Leszik! Nemecsek!
Valamennyi rendre felelt:
- Jelen!
Rácz tanár úr zsebre tette a cédulát, és így szólt:
- Ti most nem mentek haza, hanem bejöttök velem a tanári szobába.
Egy kis dolgom van veletek.
Azzal elindult, s anélkül, hogy ennek a furcsa meghívásnak okát
adta volna, kisietett a teremből.
Nagy zúgás, zsongás támadt erre.
- Miért hív?
- Miért maradunk itt?
- Mit akarnak velünk?
Ezt kérdezgették egymástól a meghívottak. És miután valamennyien Pál
utcaiak voltak, Boka köré sereglettek.
- Én nem tudom, mi lehet - mondta az elnök. - Csak menjetek be, és
én majd megvárlak a folyosón benneteket.
Azzal a többiekhez fordult.
- Hát nem kettőkor találkozunk, hanem háromkor. Akadály jött közbe.
Az iskola nagy folyosója megnépesült. A többi osztályok is ontották
magukból a fiúkat, nagy kavarodás, sietés, csoszogás lett úrrá a
máskor csöndes, nagyablakos folyosón. Mindenki sietett.
- Be vagytok zárva? - kérdezte egy fiú a szomorú csoporttól, mely
a tanári szoba előtt feketéllett.
- Nem - mondta büszkén Weisz.
A fiú azzal elszaladt. Irigyen néztek utána. Ő már hazamehet...
Néhány percnyi várakozás után kinyílott a tanári szoba ajtaja, s a
tejüveges ajtó mögött megjelent Rácz tanár úr magas, sovány alakja.
- Gyertek be - szólt és előrement.
A tanári szoba üres volt. A hosszú, zöld asztal körül állottak
a fiúk, halálos csöndben. Az utolsó tiszteletteljesen csukta be az
ajtót. Rácz tanár úr leült az asztalfőre, és körülnézett.
- Mind itt vagytok?
- Igen.
Alulról, az udvarról, a hazasiető fiúk boldog lármája hallatszott
fel. A tanár úr becsukatta az ablakot, s most ijesztő lett a csönd a
nagy, könyvtáras szobában. Síri csöndben szólalt meg Rácz tanár úr:
- Itt arról van szó, hogy ti valami egyletet alakítottatok. Ezt
megtudtam. Valami úgynevezett gittegyletről hallottam. Akitől ezt
tudom, az átadta nekem az egylet tagjainak névsorát is. Az egylet
tagjai ti vagytok. Igaz-e?
Senki se felelt. Mind lehorgasztott fővel, némán állottak egymás
mellett, annak jeléül, hogy a vád igaz volt.
A tanár úr folytatta:
- Menjünk szépen sorjában. Mindenekelőtt azt akarom tudni, hogy ki
alapította az egyletet, mikor világosan megmondtam, hogy semmiféle
egylet alapítását nem tűröm meg. Ki alapította?
Nagy csönd.
Egy félénk hang szólalt meg:
- A Weisz.
Rácz tanár úr szigorúan nézett Weiszre.
- Weisz! Nem tudsz magadtól jelentkezni?
Szerényen hangzott a felelet:
- De igen, tudok.
- Hát miért nem jelentkeztél?
Erre megint nem felelt szegény Weisz. Rácz tanár úr rágyújtott egy
szivarra, s a füstöt a levegőbe fújta.
- Hát menjünk szép sorjában - mondta. - Először is mondd meg nekem,
mi az a gitt?
Felelet helyett Weisz kivett a zsebéből egy hatalmas gittet, és
letette az asztalra. Egy ideig nézte, aztán olyan halkan, hogy alig
lehetett hallani, kijelentette:
- Ez a gitt.
- És mi ez? - kérdezte a tanár.
- Ez egy olyan pép, amivel az üvegesek az ablakot beragasztják a fába.
Az üveges bekeni oda, és az ember a körmével kikaparja az ablakból.
- És ezt te kapartad ki?
- Nem, kérem. Ez az egyleti gitt.
A tanár úr tágra nyitotta a szemét.
- Mi az? - kérdezte.
Weisz most már nekibátorodott egy kicsit.
- Ezt a tagok gyűjtötték - mondta -, és a választmány rám bízta, hogy
én őrizzem meg. Mert azelőtt Kolnay őrizte, mert ő volt a pénztárnok,
de nála elszáradt, mert ő sohasem rágta.
- Hát ezt rágni kell?
- Igen, mert különben megkeményedik, és nem lehet nyomkodni.
Én mindennap megrágtam.
- Miért éppen te?
- Mert benne van az alapszabályokban, hogy az elnök köteles
mindennap legalább egyszer megrágni az egyleti gittet, mert
különben megkeményedik...
Itt sírva fakadt Weisz. Pityeregve tette hozzá:
- És most én vagyok az elnök...
Komoly volt a hangulat. A tanár szigorúan kiáltott:
- Hol szedtétek össze ezt a nagy darabot?
Csönd lett. A tanár Kolnayra nézett.
- Kolnay! Hol szedtétek ezt össze?
Kolnay hadarva felelt, mint aki őszinte vallomással akar segíteni a
helyzetén:
- Ez van, kérem, tanár úr, már egy hónapja. Én egy hétig rágtam, de
akkor kisebb volt. Az első darabot a Weisz hozta, és azért alapítottuk
az egyletet. Őtet az apja elvitte kocsin, és ő a kocsiablakból kaparta
ki. Egész véres lett a körme. Aztán akkor betört az énekteremben az
ablak, és én eljöttem délután, és egész délután vártam, amíg az üveges
jött, és öt órakor jött az üveges, és én megszólítottam, hogy adjon
nekem egy kis gittet, de ő nem felelt, mert ő nem tudott felelni, mert
neki tele volt a pofája gittel.
A tanár úr szigorúan ráncolta össze a homlokát:
- Micsoda szavak ezek? Pofája a lónak van!
- Hát a szája volt tele. Ő is rágta. Aztán odamentem, és kértem, hogy
hagyjon nézni, amíg ő az ablakot csinálja. És intett, hogy hagy. És én
néztem, és ő bevágta az ablakot, és elment. És mikor ő elment, akkor
én odamentem, és kikapartam a gittet az ablakból, és elvittem. De nem
magamnak loptam, hanem az egyletnek... az ehegy... lehet... nehek... -
Ő is sírt.
- Ne sírj - mondta Rácz tanár úr.
Weisz a kabátja szélét tépdeste, és zavarában szükségesnek találta
megjegyezni:
- Mindjárt bőg...
De Kolnay csak zokogott, szívet tépően zokogott. Weisz súgva szólt rá:
- Ne bőgj!
S azzal ő is bőgni kezdett. A nagy sírás meghatotta Rácz tanár urat.
Nagyokat szippantott a szivarjából. S ekkor előlépett a sorból Csele,
az elegáns Csele, büszkén kiállott a tanár elé, s elhatározta, hogy
most ő is római jellem lesz, mint a minap a grundon Boka. Határozott
hangon mondta:
- Kérem, tanár úr, én is hoztam az egyletnek gittet.
Büszkén nézett a tanár szemébe. Rácz tanár úr megkérdezte:
- Honnan?
- Odahaza - szólt Csele - összetörtem a madárfürdőkádat, és a mamám
becsináltatta, és én rögtön kiszedtem a gittet. A víz mind kifolyt
a szőnyegre, mikor a Mandi fürdött. Minek is kell fürödni egy ilyen
madárnak? A verebek nem fürödnek soha, mégse piszkosak.
Rácz tanár úr előrehajolt a széken. Fenyegetőleg mondá:
- Jó kedved van, Csele, majd segítek én mindjárt a bajodon! Folytasd,
Kolnay!
Kolnay szipogott és szepegett. Az orrát törülte.
- Mit folytassak?
- Honnan szedtétek a többit?
- Hát most mondta a Csele... És az egylet nekem adott egyszer hatvan
krajcárt, hogy én is szerezzek.
Ez már nem tetszett Rácz tanár úrnak.
- Hát pénzért is vettetek?
- Nem - mondta Kolnay. - Hanem az én papám orvos, és délelőtt
komfortáblin jár a betegekhez, és egyszer elvitt, és a kocsiablakból
kiszedtem a gittet, és az nagyon jó puha gitt volt, és akkor az egylet
adott hat hatost, hogy magam üljek be abba a kocsiba, és én délután
beleültem, és kimentem vele a Tisztviselőtelepig, és kiszedtem belőle
a gittet, mind a négy ablakból, és akkor gyalog jöttem haza a
telepről.
A tanár emlékezett rá:
- Ez akkor volt, amikor találkoztam veled a Ludovikánál?
- Igen.
- És megszólítottalak... Te meg nem feleltél.
Kolnay lehajtotta a fejét, és szomorúan szólt:
- Mert tele volt a pofám gittel.
És újra eltörött a mécses, Kolnay újra sírni kezdett. Weisz megint
izgatott lett, megint tépdesni kezdte a kabátja szélét, megint azt
mondta zavarában, hogy:
- Mindjárt bőg...
És ő maga is megint rákezdte. A tanár úr felállott, s föl-alá kezdett
sétálni a szobában. A fejét csóválta.
- Szép kis egylet. És ki volt az elnök?
Erre a kérdésre Weisz hirtelen elfelejtette a bánatát. Abbahagyta
a sírást, és büszkén szólt:
- Én.
- És ki volt a pénztárnok?
- A Kolnay.
- Add elő, ami pénz maradt!
- Tessék.
Azzal a zsebébe nyúlt Kolnay. Neki se volt kisebb zsebe, mint
Csónakosnak. Kotorászni kezdett benne, és sorra kirakott az asztalra
belőle mindent. Mindenekelőtt egy forint negyvenhárom krajcár került
elő. Aztán két darab ötkrajcáros bélyeg, egy zárt levelezőlap, két
darab egykoronás okmánybélyeg, nyolc új toll és egy színes üveggolyó.
A tanár úr megolvasta a pénzt, s ennek láttára elkomorodott.
- A pénzt hol vettétek?
- Tagdíjakból. Mindenki minden héten fizetett egy hatost.
- És mire kellett a pénz?
- Csak hogy be legyen fizetve a tagdíj. A Weisz lemondott az elnöki
fizetésről.
- Mennyi volt az?
- Öt krajcár egy hétre. A bélyegeket én hoztam, a levelezőlapot a
Barabás és az okmánybélyegeket a Richter. Neki az apja... ő az
apjától...
A tanár közbevágott:
- Lopta! Mi? Richter!
Richter előállt, és lesütötte a szemét.
- Loptad?
Némán intett, hogy igen. A tanár úr a fejét csóválta.
- Micsoda romlottság! Mi az apád?
- Dr. Richter Ernő köz- és váltóügyvéd. De az egylet visszalopta a
bélyeget.
- Hogyhogy?
- Hát mert én elloptam a papától a bélyeget, és aztán féltem, és az
egylet adott nekem egy koronát, és én vettem rajta másik bélyeget, és
visszaloptam az íróasztalra. És a papa rajtakapott, nem amikor loptam,
hanem amikor visszatettem, és a nyakam közé sózott érte...
A tanár egy szigorú pillantására kijavította:
- ...megvert érte, és külön még megpofozott, mert visszatettem, és
kérdezte, hogy hol loptam, és én nem akartam megmondani, mert akkor
még megint külön megpofozott volna, hát azt mondtam, hogy a Kolnaytól
kaptam, és akkor ő azt mondta, hogy: "Tüstént vidd vissza a Kolnaynak,
mert az bizonyára valahol lopta" - és én visszavittem a Kolnaynak, és
ezért van most az egyletnek két bélyege.
Gondolkodóba esett ezen Rácz tanár úr.
- Hát minek vettetek új bélyeget, hiszen a régit is visszatehetted
volna!
- Azt nem lehetett - felelte helyette Kolnay -, mert már a hátán volt
az egylet pecsétje.
- Pecsét is van? Hol a pecsét?
- A Barabás a pecsétőr.
Most Barabáson volt a sor. Most ő lépett elő. Gyilkos pillantást
vetett Kolnayra, akivel mindig baja volt. Még emlékezetében volt a
kalapügy a grundon... De nem tehetett semmi egyebet, szépen letette
a gumiból készült bélyegzőt a zöld tanári asztalra, a hozzá való
tintapárnás bádogskatulyával együtt. A tanár megnézte a pecsétnyomót.
Ez volt ráírva: "Gittgyűjtő Egyesület, Budapest, 1889". Rácz tanár
úr elfojtotta a mosolygását, és megint megcsóválta a fejét. Ezen
felbátorodott Barabás. Az asztal felé nyúlt, és vissza akarta venni
a pecsétnyomót. De a tanár úr rátette a kezét.
- Mit akarsz?
- Kérem - vágta ki Barabás -, én esküt tettem, hogy inkább az
életemmel is megvédelmezem a pecsétet, de a kezemből ki nem adom.
A tanár úr zsebre dugta a pecsétet.
- Csönd! - mondta.
De Barabás most már nem maradt nyugton.
- Akkor - szólt - tessék a Cselétől is a zászlót elvenni.
- Hát zászló is van? Add ide - mondta a tanár Csele felé fordulva.
Csele benyúlt a zsebébe, és egy picike kis drótnyelű zászlót húzott
onnan elő. Ezt is a nővére csinálta, mint a grund zászlaját. Általában
az ilyen varrni való dolgokat mind a Csele nővére csinálta. De ez a
zászló piros-fehér-zöld volt, s ez volt ráírva: "Gittgyűjtő Egyesület,
Budapest, 1889. Esküszünk, hogy rabok továb nem leszünk!"
- Hm - szólt a tanár úr -, ki az a finom madár, aki a "tovább"-ot
egy
b-vel írja? Ki írta ezt?
Senki nem felelt. A tanár úr dörgő hangon ismételte a kérdést:
- Ki írta ezt?
Ekkor Csele gondolt egyet. Azt gondolta, hogy miért mártsa ő be a
bajba a fiúkat. A tovább-ot ugyan Barabás írta egy b-vel, de miért
szenvedjen Barabás? Tehát szerényen ezt mondta:
- A nővérem írta, kérem.
És nyelt egyet utána. Nem volt szép tőle, de megmentette ezzel a
pajtását... A tanár nem felelt semmit. És a fiúk most összevissza
kezdtek beszélni.
- Kérem, a Barabástól nem szép, hogy elárulta a zászlót - jegyezte meg
dühösen Kolnay.
Barabás mentegetőzött:
- Mindig velem van baja! Ha tőlem elvették a pecsétet, akkor már úgyis
vége van az egyletnek.
- Csönd! - vágta el a vitát Rácz tanár úr. - Majd segítek én a
bajotokon. Ezennel fel van oszlatva az egylet, és meg ne halljam
többé, hogy ilyesmikbe keveredtek! Magaviseletből valamennyien
szabályszerűt fogtok kapni, és Weisz pedig kevésbé szabályszerűt,
mert ő volt az elnök.
- Pardon! - jegyezte meg szerényen Weisz. - Éppen ma voltam utoljára
az elnök, mert ma kellett volna a közgyűlésnek lenni, és már mást
jelöltünk erre a hónapra!
- A Kolnayt jelöltük - mondta vigyorogva Barabás.
- Az nekem mindegy - szólt a tanár. - Holnap valamennyien itt maradtok
kettőig. Majd segítek én a bajotokon. Most pedig mehettek!
- Alászolgája! - hangzott kórusban, és mind megmozdultak. Ezt a
zavaros pillanatot Weisz arra használta fel, hogy a gitt után nyúlt.
A tanár meglátta.
- Nem hagyod békében?!
Weisz alázatos pofát vágott.
- Hát a gittet nem kapjuk vissza?
- Nem. Sőt akinél még van, az adja rögtön vissza, mert ha megtudom,
hogy valamelyiknél maradt, azzal szemben a legszigorúbban fogok
eljárni.
Erre előlépett a Leszik, aki eddig hallgatott, mint a potyka. Kivett
a szájából egy darab gittet, és odaragasztotta az egyleti csomóhoz,
fájó szívvel és maszatos kézzel.
- Több nincs?
Felelet helyett a Leszik kitátotta a száját. Mutatta, hogy nincs több.
A tanár úr a kalapját vette.
- És csak még egyszer halljam, hogy egyletet alapítottatok!
Takarodjatok haza!
A fiúk némán sompolyogtak ki, csak egyikük szólalt meg csöndesen:
- Alászolgája! - mondta külön Leszik, mert az előbb, mikor a többiek
köszöntek, neki tele volt a szája.
A tanár úr elment, s a föloszlatott gittegylet egyedül maradt.
Szomorúan néztek egymásra a fiúk. Kolnay a várakozó Bokának mesélte
el a kihallgatás történetét. Boka föllélegzett.
- Nagyon megijedtem - mondta -, mert már azt hittem, hogy a grundot
árulta el valaki...
Ezalatt Nemecsek odament a csoporthoz, és suttogva szólt:
- Nézzétek... mialatt kihallgatott benneteket, én az ablaknál
álltam... egy új ablak volt... és...
Megmutatta a darab friss gittet, amit az ablakból kapart ki. A többiek
áhítattal nézték.
Weisznek fölragyogott a szeme.
- Hát ha gitt van, akkor megint egylet is van! A grundon megtartjuk
a közgyűlést.
- A grundon! A grundon! - kiáltotta a többi is. És valamennyien
szaladni kezdtek, hazafelé. A lépcső visszhangzott a kiáltásaiktól,
amint a Pál utcaiak jelszavát harsogták:
- Hahó, hó! Hahó, hó!
És valamennyien kivágtattak a kapun. Boka egyedül ment, lassan. Neki
nem volt jókedve. Neki Geréb járt az eszében, az áruló Geréb, aki a
lámpát cipelte a füvészkerti szigeten. Gondolatokba mélyedve ment
haza, megebédelt, s nekilátott a másnapi latinleckének...
Isten tudja, hogy csinálták ilyen gyorsan, de a gittegylet tagjai már
fél háromkor megjelentek a grundon. Barabás egyenesen ebédről jött,
mert még majszolt egy nagy darab kenyérhéjat. Az ajtóban várta
Kolnayt, hogy barackot nyomjon a fejére. Sok volt már a Kolnay
rovásán.
Mikor teljes számban voltak, Weisz a farakások közé hívta őket.
- Megnyitom a közgyűlést - mondta rettentő komolyan.
Kolnay, aki már megkapta, sőt Barabásnak vissza is adta a barackot,
azon a nézeten volt, hogy a tanári tilalom ellenére fönn kell tartani
az egyletet.
Barabás azonban meggyanúsította:
- Azért mondja, mert most rajta a sor elnöknek lenni. Én azt mondom,
hogy elég volt a gittegyletből. Ti itt mind sorra elnökök vagytok, mi
meg hiába rágjuk a gittet. Én már utálom. Hát már egyéb se legyen a
szájamban, csak folyton ez a ragacs?
Most Nemecsek akart felszólalni.
- Szót kérek - mondta az elnöknek.
- A titkár úr szót kér - mondta komolyan Weisz, és csöngetett egy kis
kétkrajcáros csöngettyűvel.
Nemecsekbe azonban, aki a gittegyletben titkári tisztet viselt,
belefagyott a szó. Meglátta az egyik farakás mellett Gerébet. Senki
más nem tudta Gerébről azt, amit ő tudott, amit azon az emlékezetes
estén Bokával együtt ő is látott. Geréb egyedül sompolygott a
farakások között, és egyenesen a felé a kis kunyhó felé futott,
amelyben a tót lakott a kutyájával. Nemecsek érezte, hogy neki
kötelessége szemmel tartani az árulót, vigyázni minden lépésére.
Boka azt mondta, hogy addig, amíg ő nem jön, Gerébnek nem szabad
megtudnia, hogy látták a vörösingesekkel ülni a lámpa körül a
szigeten. Hadd higgye, hogy senki nem tud a dolog felől.
De most itt volt, itt sompolygott. Nemecsek mindenáron tudni akarta,
hogy miért megy a tóthoz. Tehát így szólt:
- Köszönöm, elnök úr, de a beszédemet majd máskor mondom el. Eszembe
jutott, hogy valami dolgom van.
Weisz megint megrázta a kis csengőt.
- A titkár úr elhalasztja a beszédjét.
De a titkár úr akkor már szaladt. Szaladt, de nem Geréb után, hanem
elébe. Keresztülvágtatott az üres telken, és kiment a Pál utcára.
Innen a Mária utcába kanyarodott, és lóhalálában száguldott a
gőzfűrész kapuja felé. Majdhogy el nem gázolta egy hatalmas aprófás
szekér, amely épp akkor döcögött ki a kapun. A kis vaskémény pöfögött,
köpködte a fehér gőzt. A gőzfűrész fájdalmasan visított benn a házban,
mintha azt mondta volna:
- Viiiigyázz! Viiiigyázz!
- Bizony vigyázok is! - felelt neki futtában Nemecsek, s a kis ház
mellett elhaladva, lekerült a farakások közé, s egyenesen a tót
kunyhója mögé ment. A tót kunyhójának menedékes volt a teteje, és
majdnem összeért ennek a tetőnek a széle azzal a farakással, amely
a kunyhó mögött volt. Nemecsek fölkapaszkodott a farakásra, s hasra
feküdt rajta. Oldalt pislogott ki, és várta, hogy most mi lesz. Mit
akarhat Geréb a tóttól? Talán a vörösingeseknek valamely hadicsele
volt ez? Elhatározta, hogy kihallgatja a beszélgetést, bármi történjék
is vele. Ó, mily dicsőséget fog ez neki hozni! Mily büszke lesz,
amiért ő fedezte fel ezt az újabb árulást!
Amint várt, nézegetett, egyszerre meglátta Gerébet. Geréb lassan,
óvatosan közeledett a kunyhó felé, s folyton hátratekingetett attól
való féltében, hogy követi valaki. S csak miután meggyőződött arról,
hogy senki se jön utána, vágott neki bátran az útnak. A tót nyugodtan
üldögélt a kunyhó előtt a padon, s szívta a pipájából azokat a
szivarvégeket, amiket a fiúk szoktak volt neki hozni. Mert mindenki
gyűjtötte a szivarvégeket Janónak.
Felugrott mellőle a kutya. Egyet-kettőt vakkantott Geréb felé, de
mikor megérezte, hogy idevaló ember, visszafeküdt a helyére. Geréb
egészen közel ment Janóhoz, úgyhogy a háztető elrejtette őket Nemecsek
szeme elől. De most már merész lett a kis szőke. Halkan, olyan halkan,
ahogy csak tudott, átmászott a farakásról a kunyhó tetejére. Hasra
feküdt a tetőn is, és úgy csúszott előre, fölfelé, hogy majd elöl,
az ajtó fölött kidugja a fejét, és lenézzen rájuk. Egyet-kettőt
reccsentek is a deszkák alatta, s ilyenkor Nemecsek úgy érezte, hogy
az ereiben megáll a vér... De továbbmászott, óvatosan előredugta a
fejét, és ha e pillanatban a tótnak vagy Gerébnek eszébe jutott volna,
hogy fölnézzen, ugyancsak megijedt volna, ha ott látja a deszkák
peremén a Nemecsek okos kis szőke fejét, amint tágra nyitott szemmel
figyel le azokra a dolgokra, amik a kunyhó előtt történnek.
Geréb odalépett a tóthoz, és barátságosan mondta neki:
- Jó napot, Janó!
- Jó napot! - felelt a tót, és ki se vette a pipát a szájából.
Geréb közel hajolt hozzá.
- Szivart hoztam, Janó!
Erre már kivette a szájából a pipát a tót. Felragyogott a szeme.
Szegény Janónak életében nem sokszor jutott osztályrészül az a
szerencse, hogy egészben lássa a szivart. Ő csak olyankor jutott
hozzá, amikor már valaki elszívta a javát.
Geréb három szivart vett elő a zsebéből, és Janó markába nyomta.
"Ejnye - gondolta magában Nemecsek -, jól tettem, hogy felmásztam
ide. Ez akar valamit a tóttal, ha szivarral kezdi!"
És hallotta, amint Geréb csöndesen mondta a tótnak:
- Janó, jöjjön be velem a kunyhóba... nem akarok itt künn beszélni
magával... nem akarom, hogy meglássanak... valami fontos dologról
van szó. Lehet itt még szivart kapni nálam, többet is!
És kihúzott a zsebéből egy egész marék szivart.
Nemecsek a fejét csóválta a háztetőn.
"Nagy komiszság lehet - gondolta -, ha ilyen sok szivart hozott!"
Persze a tót örömmel ment be a kunyhóba, s Geréb utána. Geréb után
besompolygott a kutya is. Nemecsek bosszankodni kezdett.
"Semmit se fogok hallani abból, amit beszélnek - gondolta -, füstbe
ment az egész jól kieszelt tervem..."
És nagyon irigyelte a kutyát, amely besompolyoghatott utánuk, még
mielőtt becsukták az ajtót. Mert még az ajtót is becsukták maguk után.
Nemecseknek eszébe jutottak azok a mesék, amelyekben a vasorrú bába
fekete kutyává változtatja a királyfit - és igazán most szívesen
adott volna érte tíz-húsz finom üveggolyót, ha valami vasorrú bába
néhány percre fekete kutyává varázsolta volna, s helyette a Hektorból
csinált volna egy kis szőke Nemecseket. Hisz elvégre kollégák voltak,
közlegények voltak mind a ketten...
De vasorrú bába helyett segítségére jött - egy vasfogú bogár. Az a
szegény szú, amely a fedél egyik deszkáját valamikor régen kirágta, s
az egész családjával együtt jóllakott a jó puha fával, nem is sejtve,
hogy valamikor milyen nagy szolgálatot fog tenni a Pál utcai fiúknak.
Ahol a szú megrágta a deszkát, ott vékonyabb volt. Nemecsek ráhajtotta
a fülét a deszkára, és hallgatózott. Tompa hangok jöttek a kis
kunyhóból, s Nemecsek nemsokára örömmel tapasztalta, hogy minden szót,
amit benn egymással beszélnek, kitűnően hall. Geréb csöndesen beszélt,
mint aki még ezen a magányos helyen is fél, hogy meghallja valaki,
amit mond. Ezt mondta a tótnak:
- Janó, legyen esze. Tőlem annyi szivart kaphat, amennyit akar.
De
azért meg kell tenni valamit.
Janó dörmögve kérdezte:
- Mit kell csinálni?
- Csak ki kell kergetni a fiúkat a grundról. Nem kell megengedni,
hogy itt labdázzanak, hogy széthordják a farakásokat.
Most néhány pillanatig nem hallatszott semmi. Nemecsek ebből arra
következtetett, hogy a tót gondolkozik. Aztán ismét hallatszott a
tót hangja:
- Ki kell kergetni?
- Igen.
- Miért?
- Mert mások akarnak ide járni. Ezek a mások csupa gazdag fiúk...
annyi szivar lesz, amennyi csak kell... még pénz is lesz...
Ez hatott.
- Pénz is lesz? - kérdezte Janó.
- Lesz. Forint lesz.
A forint aztán végleg lekenyerezte a tótot.
- Rendben van - mondta. - Ki fogjuk kergetni.
Csattant a kilincs, nyikorgott az ajtó. Geréb kilépett a kunyhóból.
De már akkor Nemecsek nem volt a háztetőn. Mint a macska, oly ügyesen
mászott le róla, talpra ugrott, és rohant a farakások közt vissza,
a grund felé. Nagyon izgatott volt a kis szőke, és érezte, hogy e
pillanatban az összes fiúk sorsa, az egész grund jövője az ő kezében
van. Mikor a csoportot meglátta, már messziről kiáltott:
- Boka!
De nem felelt senki.
Újra kiáltott:
- Boka! Elnök úr!
Egy hang felelt:
- Még nincs itt!
Nemecsek száguldott, mint a szélvész. Erről az esetről azonnal
értesíteni kell Bokát. Azonnal kell cselekedni, még mielőtt
kikergetik őket a birodalmukból. Mikor az utolsó farakás mellett
rohant el, meglátta a gittegylet tagjait, akik még mindig
gyűléseztek. Weisz még mindig komoly arccal elnökölt, és amikor
a kis szőke elrobogott a közgyűlés mellett, rákiáltott:
- Hahó, hó! Titkár úr!
Nemecsek futtában intett, hogy nem áll meg.
- Titkár úr! - süvöltött utána Weisz, s hogy nagyobb legyen a
tekintélye, erősen megrázta az elnöki csengőt.
- Nem érek rá! - kiáltott vissza Nemecsek, és szaladt, hogy Bokát a
lakásán keresse föl. Weisz ekkor az utolsó eszközhöz nyúlt. Recsegő
hangon kiáltott utána:
- Közlegény! Állj!
Erre aztán meg kellett állnia, hiszen Weisz hadnagy volt... Dúlt-fúlt
mérgében a kis szőke, de kénytelen volt engedelmeskedni, mihelyt Weisz
elővette a rangját.
- Parancsol, hadnagy úr?
És haptákba állt.
- Kérem - mondta a gittegylet elnöke -, épp most mondtuk ki, hogy
a gittegylet mától fogva mint titkos egylet fog tovább működni.
Új
elnököt is választottunk.
A fiúk lelkesen kiáltották az új elnök nevét:
- Éljen Kolnay!
Csak Barabás mondta vigyorogva:
- Abcug Kolnay!
Az elnök pedig folytatta:
- Ha a titkár úr meg akarja tartani a titkári állást, akkor most
velünk együtt le kell tennie a titoktartási becsületszót, mert ha
Rácz tanár úr megtudja, hogy...
Ebben a pillanatban meglátta Nemecsek a farakások közt sompolyogni
Gerébet. Ha Geréb most elmegy, vége mindennek... Vége az erődöknek,
vége a grundnak... De ha Boka itt a lelkére beszélne, még talán erőt
venne rajta a jobb érzés. A kis szőke majdnem sírt dühében. Belevágott
az elnök szavába:
- Elnök úr... én nem érek rá... nekem el kell mennem...
Weisz szigorúan kérdezte:
- Talán fél a titkár úr? Talán attól fél a titkár úr, hogy ha
rájönnek, önt is megbüntetik?
De Nemecsek már nem figyelt rá. Csak Gerébet nézte, aki meglapult
a farakások között, s azt várta, hogy a fiúk másfelé menjenek, s ő
azalatt kiosonhasson az utcára... És mikor ezt meglátta, se szó, se
beszéd, faképnél hagyta a gittegyletet, összefogta elöl a kabátját,
s uccu neki! - mint a szélvész, keresztülvágtatott a grundon,
és kirohant a kapun.
Néma csönd lett a közgyűlésen. A síri csöndben aztán megszólalt
az elnök, síri hangon:
- A tisztelt tagok mindnyájan látták Nemecsek Ernő viselkedését.
Kijelentem, hogy Nemecsek Ernő gyáva!
- Úgy van! - harsogta a közgyűlés.
Sőt Kolnay ezt kiáltotta:
- Áruló!
Richter izgatottan jelentkezett szólásra:
- Indítványozom, hogy a gyáva árulót, aki az egyletet a bajban
cserbenhagyta, csapjuk le a titkárságról, zárjuk ki az egyletből,
s vegyük bele a titkos jegyzőkönyvbe, hogy áruló!
- Éljen! - hangzott egyszerre minden torokból. S az elnök néma
csöndben hirdette ki az ítéletét:
- A közgyűlés Nemecsek Ernőt gyáva árulónak jelenti ki, a titkárságból
lecsapja, és az egyletből kizárja. Jegyző úr!
- Jelen! - szólt Leszik.
- Vegye be a jegyzőkönyvbe, hogy Nemecsek Ernőt a közgyűlés árulónak
nyilvánítja, és írja a nevét kisbetűvel.
Moraj futott végig a közgyűlésen. Az alapszabályok szerint ez volt a
legszigorúbb büntetés. És sokan állták körül Lesziket, aki azonnal
a földre ült, a térdére fektette azt az ötkrajcáros füzetet, mely az
egylet jegyzőkönyve volt, s nagy ákombákom betűkkel beleírta, hogy:
"nemecsek ernő áruló!!!"
Így vette el Nemecsek Ernőtől a gittegylet a becsületét...
Nemecsek Ernő pedig, vagy ha így jobban tetszik: nemecsek ernő, rohant
a Kinizsi utca felé, ahol Boka lakott egy kis, szerény földszintes
házban. Berohant a kapu alá, s ott egyenesen nekiszaladt Bokának.
- Nini! - mondta Boka, mikor magához tért. - Hát te mit keresel itt?
Nemecsek lihegve mondta el tapasztalatait, s a kabátjánál fogva húzta
Bokát, hogy siessen. Most együtt szaladtak a grund felé.
- Te ezt mind hallottad, láttad? - kérdezte futtában Boka.
- Hallottam is, láttam is.
- És még ott van Geréb?
- Ha sietünk, még ott találjuk.
A klinika mellett meg kellett állniok. Szegény Nemecsek köhögni
kezdett. Nekitámaszkodott a falnak.
- Te csak... - mondta - te csak siess oda... én... én... majd
kiköhögöm magamat.
És nagyokat köhögött.
- Meg vagyok hűlve - mondta Bokának, aki nem mozdult mellőle. -
A Füvészkertben hűltem meg... Mikor a tóba pottyantam, az még nem volt
baj. De az üvegházban, mikor a medencében kucorogtam, ott nagyon
hűvös volt a víz. Ott végigfutott rajtam a hideg.
Befordultak a Pál utcába. S épp akkor, mikor bekanyarodtak a sarkon,
nyílott a palánk kiskapuja. Geréb jött ki rajta sietve. Nemecsek
hirtelen megfogta Bokát.
- Ott megy!
Boka tölcsért csinált a kezéből, és harsány hangon kiáltott végig
a csöndes kis utcán:
- Geréb!
Geréb megállott és visszafordult. Mikor Bokát meglátta, nagyot
nevetett. És nevetve szaladt el előlük, ki a Körútra. A Pál utca
házai közt élesen hangzott ez a gúnyos nevetés. Geréb kinevette
őket.
A két fiú úgy állt ott az utcasarkon, mintha leszögezték volna őket.
Geréb eltűnt a szemük elől. Érezték, hogy minden veszve van. Nem
szóltak egymáshoz egy árva szót sem, s most már csöndesen ballagtak a
grund kisajtaja felé. Belülről a labdázó fiúk víg lármája hallatszott
ki, s aztán egy harsány kiáltás: a gittegyletiek éljenezték az új
elnöküket... Odabenn még senki se tudta, hogy ez a kis darabka föld
talán már nem is az övék. Ez a kis darab terméketlen, hepehupás pesti
föld, ez a két ház közé szorított kis rónaság, ami az ő
gyereklelkükben a végtelenséget, a szabadságot jelentette, ami
délelőtt amerikai préri volt, délután Magyar Alföld, esőben tenger,
télen az Északi-sark, szóval a barátjuk volt, s azzá változott, amivé
ők akarták, csak hogy mulattassa őket.
- Látod - mondta Nemecsek -, ők még nem is tudják...
Boka lehorgasztotta a fejét.
- Nem tudják - ismételte csöndesen.
Nemecsek a Boka fejében bízott. Nem vesztette el a reménységét, amíg
okos, higgadt kis barátját látta. Csak akkor ijedt meg igazán, mikor
meglátta Boka szemében az első könnyet, és hallotta, amint az elnök,
maga az elnök mély szomorúsággal és reszkető hangon mondta:
- Hát most mit csináljunk?
Két nappal ez után, csütörtökön, mikor a Füvészkertre ráborult az
este, a kis hídon álló két őr egy sötét alak közeledtére fegyverbe
lépett.
- Tisztelegj! - kiáltotta az egyik.
S erre mind a ketten égnek emelték ezüstös végű lándzsáikat, melyeken
megcsillant a halvány holdsugár. A tisztelgés a vörösingesek vezérének,
Áts Ferinek szólt, aki sietve haladt keresztül a hídon.
- Itt vannak mind? - kérdezte az őröktől.
- Igenis, kapitány úr!
- Geréb is itt van?
- Ő volt az első, kapitány úr.
A vezér némán szalutált, mire az őrök ismét fejük fölé emelték
lándzsáikat. Ez volt a vörösingesek fegyveres tisztelgése.
A sziget kis tisztásán akkor már összegyűltek volt az összes
vörösingesek.
Mikor Áts belépett közéjük, az idősebbik Pásztor elkiáltotta magát:
- Tisztelegj!
És a sok hosszú, ezüstpapiros lándzsa felugrott a fejek fölé.
- Sietnünk kell, fiúk - mondta Áts Feri, miután viszonozta a
köszöntést -, mert egy kicsit elkéstem. Azonnal lássunk a dologhoz.
Gyújtsátok meg a lámpát.
A lámpát sose volt szabad addig meggyújtani, amíg a vezér meg nem
érkezett. Ha a lámpa égett, az azt jelentette, hogy Áts Feri is
a szigeten van. A fiatalabbik Pásztor meggyújtotta a lámpát, s a
vörösingesek körbe lekuporodtak a kis fény köré. Senki nem szólt,
mindenki a vezér szavát várta.
- Van valami jelentenivaló? - kérdezte ez.
Szebenics jelentkezett.
- Nos?
- Alássan jelentem, hogy a fegyvertárunkból hiányzik az a piros-zöld
zászló, amit kapitány úr a Pál utcaiaktól zsákmányolt.
A vezér összeráncolta a szemöldökét.
- A fegyverek közül nem hiányzik egy sem?
- Nem. Mint fegyvertáros, mikor idejöttem, megnéztem a romban a
tomahawkokat és a dárdákat. Egytől egyig mind ott volt, csak a
kis zászló hiányzott. Azt ellopta valaki.
- Lábnyomokat láttál?
- Igen. Mint minden este, a törvény szerint, úgy tegnap is
fölhintettem finom homokkal a rom belsejét, s mikor ma megvizsgáltam,
találtam benne egy kis lábnyomot, amely a hasadéktól egyenesen abba a
szögletbe vezetett, ahol a zászló volt, s aztán a szöglettől kivezetett
a hasadékig. Ott eltűnt a szemem elől, mert ott már kemény és gyepes a
föld.
- A lábnyom kicsi volt?
- Igen. Olyan kicsi, hogy sokkal kisebb, mint a Wendaueré, pedig neki
van köztünk a legkisebb lába.
Nagy csönd lett.
- Valami idegen járt a fegyvertárban - mondta a vezér. - Mégpedig Pál
utcai fiú volt.
Moraj futott végig a vörösingesek közt.
- Onnan sejtem - folytatta Áts -, mert ha valami más gyerek lett
volna, elvitt volna a fegyverek közül is legalább egyet. De ez csak
a zászlót vitte el. Valószínűleg megbíztak valakit a Pál utcaiak,
hogy a zászlójukat lopja vissza. Nem tudsz erről, Geréb?
Tehát Geréb már mint állandó kém szerepelt.
Felállott.
- Nem tudok róla.
- Jól van. Leülhetsz. Utána fogunk járni. De most intézzük el a
dolgunkat. Tudjátok, milyen szégyen esett meg rajtunk a múltkor.
Mialatt valamennyien itt voltunk a szigeten, az ellenség egy piros
cédulát tűzött erre a fára. Nem tudtuk őket megfogni, olyan ügyesek
voltak. Két idegen fiú után szaladtunk egészen a Tisztviselőtelepig,
és csak ott sült ki, hogy ők ok nélkül szaladtak előlünk, mi pedig
ok nélkül szaladtunk utánuk. A cédula idetűzése nagy megszégyenítés
volt ránk nézve, és ezért bosszú jár. A grund elfoglalását is
elhalasztottuk addig, amíg Geréb megvizsgálta a terepet. Most tehát
Geréb jelentést fog tenni, s mi elhatározzuk, hogy mikor indulunk
háborúba.
Gerébre nézett.
- Geréb! Állj fel!
Ismét felállt Geréb.
- Halljuk a jelentést. Mit végeztél?
- Én... - mondta kissé zavartan a fiú - azon a véleményen voltam, hogy
talán harc nélkül is megszerezhetjük azt a területet. Elgondoltam,
hogy hiszen valamikor én is közéjük tartoztam... és miért legyek
éppen én az oka, hogy... szóval én megvesztegettem azt a tótot, aki
a telepre felügyel, és aki most majd ki fogja őket onnan... onnan...
Beléje szorult a szó. Nem tudta folytatni, oly szigorúan nézett a
szemébe Áts Feri. És meg is szólalt erős, mély hangján, melytől
annyiszor reszkettek meg a fiúk, amikor az erős legény valamiért
megharagudott rájuk:
- Nem - bömbölte -, te, úgy látszik, még mindig nem ismered a
vörösingeseket! Nem megyünk mi vesztegetni meg alkudozni! Ha
nem adják szépszerivel, hát elvesszük. Nem kell nekem se tót,
se kikergetés, aki mindene van! Micsoda alattomos dolog ez?!
Mindnyájan hallgattak, és Geréb lesütötte a szemét.
Áts Feri fölállott:
- Ha gyáva vagy, eridj haza!
Villogó szemmel mondta ezt Gerébnek. És Geréb e pillanatban nagyon
megijedt. Érezte, hogy ha most a vörösingesek kitessékelik maguk
közül, akkor már igazán nincs sehol helye ezen a világon. Hát
fölemelte a fejét, és bátor hangon próbált beszélni:
- Nem vagyok gyáva! Veletek vagyok, veletek tartok, hűséget fogadok
nektek!
- Ez már beszéd - mondta Áts, de az arcán látszott, hogy nem
rokonszenvezik a jövevénnyel. - Ha velünk akarsz maradni, leteszed
a fogadalmat a mi törvényeinkre.
- Szívesen - mondta Geréb, és föllélegzett.
- Adj hát kezet!
Kezet fogtak.
- Mostantól kezdve hadnagyi rangod van nálunk. Szebenics majd neked
is ad lándzsát és tomahawkot, s beírja a nevedet a titkos névsorba.
És most hallgass ide! Nem lehet halogatni a dolgot. A támadás napját
holnapra tűzöm ki. Holnap délután valamennyien itt gyülekezünk. A csapat
fele a Mária utca felől megy be, és elfoglalja az erődöket. A csapat
másik felének te fogod kinyitni a Pál utcai kiskaput, s ez a rész
ki fogja kergetni a grundbelieket onnan, vagy ha a farakások közé
menekülnek, akkor az erődökből támadják meg őket a többiek. Nekünk
labdaterület kell, és ezt meg fogjuk szerezni, bármi történjék is!
Mindenki fölugrott.
- Éljen! - kiáltották mind a vörösingesek, és lándzsáikat a magasba
emelték.
A vezér csöndet intett.
- Még meg kell tőled kérdeznem valamit. Nem gondolod, hogy a Pál
utcaiak sejtik, hogy te hozzánk tartozol?
- Nem hinném - felelt az új hadnagy. - Még ha itt is volt valaki
közülük a múltkor, mikor a piros cédulát a fára tűzték, nem láthatott
a sötétben.
- Tehát nyugodtan mehetsz be közéjük holnap délután?
- Nyugodtan.
- Nem fognak gyanítani semmit?
- Nem. És ha gyanítanának is valamit, nem merne szólni egyik sem,
mert mind fél tőlem. Nincs azok közt egy bátor fiú sem!
Egy éles hang vágott egyszerre közbe:
- Dehogy nincs!
Körülnéztek. Áts Feri meglepetten kérdezte:
- Ki szólt?
Senki se felelt. És az éles hang újra megszólalt:
- Dehogy nincs!
Most már világosan hallották, hogy a hang a nagy fa tetejéről jött.
S rögtön ezután zörögni kezdtek az ágak, recsegett-ropogott valami
a nagy fa lombjai közt, s egy pillanat múlva egy kis szőke fiú
mászott le a fáról. Mikor az utolsó ágról a földre ugrott, nyugodtan
letisztogatta a ruháját, megállott egyenesen, mint a cövek, és
farkasszemet nézett a vörösingesek ámuló csapatával. Senki se szólt
egy szót sem, úgy meglepett mindenkit ez a váratlanul idetoppant kis
vendég.
Geréb elsápadt.
- Nemecsek! - mondta ijedten.
És a kis szőke felelt is:
- Igen, Nemecsek. Én vagyok. És ne kutassák, hogy ki lopta el a Pál
utcai zászlót a fegyvertárból, mert azt én loptam el. Itt van, ni!
Nekem van az a kis lábam, ami még a Wendauer lábánál is kisebb.
És nem szóltam volna, fenn maradhattam volna a fa tetején, amíg maguk
mind el nem mentek volna, hiszen ott gubbaszkodtam már fél négy óta.
De mikor Geréb azt mondta, hogy köztünk nincs egy se, aki bátor
volna, hát akkor gondoltam: "Megállj, majd én megmutatom neked, hogy
akad még a Pál utcaiak közt is bátor fiú, ha nem más, hát a Nemecsek,
a közlegény!" Itt vagyok, kérem, kihallgattam az egész tanácskozást,
visszaloptam a zászlónkat, most tessék, csináljanak velem, amit
akarnak, verjenek meg, csavarják ki a kezemből a zászlót, mert
magamtól ugyan oda nem adom. Tessék, tessék, csak rajta! Hiszen
én egyedül vagyok, maguk meg tízen vannak!
Kipirult, ahogy így beszélt, és kitárta a két karját. Az egyik
kezében a kis zászlót szorongatta. A vörösingesek nem tudtak magukhoz
térni ámulatukból, és csak nézték ezt a csöpp kis szőke legényt, aki
az égből pottyant közibük, s aki itt bátran, hangos szóval kiabált
az arcukba, fölemelt fővel, mintha olyan erős volna, hogy el tudná
páholni ezt az egész társaságot, a két erős Pásztorral és Áts Ferivel
együtt.
Leghamarább a Pásztoroknak jött meg a hidegvérük. Odamentek a kis
Nemecsekhez, és jobbról-balról megfogták a két karját. A fiatalabbik
Pásztor állt a jobb oldalán, és ez már a kezéhez is nyúlt, hogy
kicsavarja belőle a zászlót, mikor megszólalt a nagy csöndben Áts
Feri hangja:
- Megállj! Ne bántsátok.
A Pásztorok csodálkozva néztek a vezérre.
- Ne bántsátok - mondta ez. - Ez a fiú tetszik nekem! Bátor fiú vagy,
Nemecsek, vagy ahogy hívnak. Itt a kezem. Csapj fel közénk
vörösingesnek!
Nemecsek tagadólag rázta a fejét.
- Nem én! - mondta dacosan.
Reszketett a hangja, de nem a félelemtől, hanem az izgatottságtól.
Sápadtan, komoly tekintettel állott ott, és megismételte:
- Nem én!
Áts Feri elmosolyodott. Azt mondta:
- Hát ha nem csapsz fel, azt se bánom. Én ugyan még nem hívtam senkit
közénk. Aki itt van, mind úgy kéredzkedett ide. Te voltál az első,
akit hívtam. De hát ha nem akarsz, nem jössz...
És hátat fordított neki.
- Mi legyen vele? - kérdezték a Pásztorok.
A vezér csak úgy félvállról felelt:
- Vegyétek el tőle a zászlót.
Az idősebb Pásztor egy csavarintással kivette a Nemecsek gyönge
kis kezéből a piros-zöld zászlót. Fájt a csavarás, a Pásztoroknak
átkozottul kemény markuk volt, de a kis szőke összeszorította a
fogát, és egy hang se röppent el az ajkáról.
- Megvan! - jelentette Pásztor.
Mindenki arra figyelt, hogy most mi lesz. Micsoda rettenetes büntetést
fog kitalálni a hatalmas Áts Feri. Nemecsek dacosan állott a helyén,
és összeszorította az ajkát.
Áts Feri feléje fordult, és intett a Pásztoroknak:
- Ez nagyon gyönge. Ezt nem illik elverni. Hanem... fürösszétek meg
egy kicsit.
Nagy nevetés támadt a vörösingesek közt. Áts Feri is nevetett, a
Pásztorok is nevettek. Szebenics feldobta a sipkáját a levegőbe,
és Wendauer ugrált, mint valami bolond. Még Geréb is nevetett a fa
alatt, és ebben az egész vidám társaságban csak egy arc maradt komoly:
a Nemecsek kis arca. Meg volt hűlve, s már napok óta köhögött. Az
édesanyja már a mai napra is megtiltotta neki, hogy elmenjen hazulról,
de a kis szőke nem bírta a szobában. Három órakor megszökött hazulról,
és fél négytől estig a fa tetején ült a szigeten. De a világért se
szólt volna. Talán mondja azt, hogy meg van hűlve? Még nagyobbat
nevettek volna rajta, és Geréb is nevetett volna, mint ahogy most
nevetett: mind a foga kilátszott, olyan szélesre húzta a száját.
Hát nem szólt. Tűrte, hogy az általános hahota közepette a sziget
partjára vezessék, s ott a két Pásztor belenyomja a sekély vizű tóba.
Félelmetes két fiú volt a két Pásztor. Az egyik a két kezét fogta
össze, a másik a tarkóját tartotta. Nyakig belenyomták a vízbe, s e
pillanatban mindenki ujjongott a szigeten. A vörösingesek vidám táncot
jártak a parton, a sapkáikat dobálták, és nagyokat kurjantottak:
- Huja, hopp! Huja, hopp!
Ez volt az ő kiáltásuk.
És a sok "huja-hopp!" összeolvadt a nagy kacagással, vidám lárma verte
föl a kis sziget esti csöndjét, s a parton, ahol Nemecsek oly szomorú
szemmel nézegetett ki a vízből, mint valami bánatos kis béka, ott
állott szétterpesztett lábbal Geréb, nagyokat nevetve s a fejével
integetve a kis szőke felé.
Aztán eleresztették a Pásztorok, és Nemecsek kimászott a tóból. Most
tört ki amúgy istenigazából a mulatság, amint csepegő-csurgó, sáros
ruháját meglátták. Kis kabátjáról csurgott a víz, s ahogy a karját
megrázta, úgy folyt ki a kabátujjából, mintha kannából öntötték volna.
Mindenki elugrott előle, mikor megrázta magát, mint a vízzel leöntött
pincsikutya. És gúnyos szavak röpködtek feléje:
- Béka!
- Ittál?
- Miért nem úsztál egy kicsit?
Egyikre sem felelt. Keserűen mosolygott, és simogatta a vizes
kabátját. De akkor elébe állt Geréb, széthúzta vigyorogva a száját,
és kevélyes fejbólintással ezt kérdezte tőle:
- Jó volt?
Nemecsek ráemelte nagy kék szemét, és felelt:
- Jó volt - mondta csöndesen, és hozzátette: - Jó volt, sokkal jobb
volt, mint a parton állni, és kinevetni engem. Inkább újesztendeig
a vízben ülök nyakig, mint hogy összeszűrjem a levet a barátaim
ellenségeivel. Én nem bánom, hogy a vízbe nyomtatok. A múltkor
magamtól pottyantam a vízbe, akkor is láttalak a szigeten, az
idegenek közt. De engem meghívhattok magatok közé, hízeleghettek
nekem, adhattok ajándékot, amennyit csak akartok, semmi közöm
hozzátok. És ha még egyszer a vízbe nyomtok, és ha még százszor és
ezerszer a vízbe nyomtok, akkor is eljövök ide holnap is meg
holnapután is! Majd csak megbújok valahol, ahol nem vesztek észre.
Nem félek én egyikőtöktől sem. És ha eljöttök hozzánk a Pál utcába,
elvenni a földünket, hát majd mi is ott leszünk! És meg fogom nektek
mutatni, hogy ahol mi is tízen vagyunk, ott másképpen fognak veletek
beszélni, mint ahogy én most itt beszélek. Könnyű volt velem elbánni!
Aki erősebb, az győz. A Pásztorok ellopták a golyóimat a Múzeum-kertben,
mert ők voltak az erősebbek! Most meg beledobtatok a vízbe, mert ti
vagytok az erősebbek! Könnyű tíznek egy ellen! De én nem bánom. Engem
meg is verhettek, ha úgy tetszik. Hiszen ha akartam volna, nem kellett
volna a vízbe mennem. De én nem csaptam fel közétek. Inkább fojtsatok
vízbe, és verjetek agyon, de én ugyan nem leszek áruló, mint valaki,
aki ott áll, ni... ott...
Kinyújtotta a karját, és Gerébre mutatott, akinek most a torkán akadt
a nevetés. A lámpa fénye ráesett a Nemecsek szép kis szőke fejére,
víztől fényes ruhájára. Bátran, büszkén, tiszta szívvel nézett a Geréb
szemébe, s Geréb ezt a nézést úgy érezte, mintha valami súly szállott
volna a lelkére. Elkomolyodott, és lehorgasztotta a fejét. És ebben a
pillanatban úgy hallgatott mindenki, olyan nagy volt a csönd, mintha
templomban lettek volna a fiúk, s tisztán lehetett hallani, amint a
Nemecsek ruhájáról a kemény földre csöpögött a víz...
A nagy csöndbe belekiáltott Nemecsek:
- Elmehetek?
Senki se felelt. Még egyszer kérdezte:
- Hát nem vertek agyon? Elmehetek?
És miután most se felelt neki senki, nyugodtan, szépen, lassan elindult
a híd felé.
Egy kéz se mozdult, egyetlenegy fiú se moccant meg a helyéről. Most
mindenki érezte, hogy ez a csöpp szőke gyerek valóságos kis hős, igazi
férfi, aki megérdemelné, hogy felnőtt ember legyen... A hídnál álló
két őr, aki az egész esetet végignézte, csak bámult rá, de hozzányúlni
egyik se mert. Mikor Nemecsek a hídra lépett, fölharsant Áts Feri
mély, dörgő hangja:
- Tisztelegj!
És a két őr haptákba vágta magát, s magasba emelte ezüstös végű
lándzsáját. És mind a fiúk összecsapták a bokájukat, és valamennyien
a magasba emelték lándzsáikat. Senki se szólt, mikor az ezüsthegyű
lándzsák megvillantak a holdfényben. Csak a Nemecsek léptei dobogtak
a hídon, amint távolodott. Aztán ez se hallatszott, csak valami
cuppogás, mint mikor valaki vízzel teli cipőben jár... Nemecsek
elment.
A szigeten zavartan néztek egymásra a vörösingesek. Áts Feri a tisztás
közepén állott, és lehajtotta a fejét. Ekkor odalépett elébe Geréb,
fehéren, mint a fal. Motyogott valamit.
- Tudod... kérlek... - kezdte.
De Áts Feri hátat fordított neki. Ekkor Geréb visszament a mereven
álló fiúkhoz, és odaállt az idősebb Pásztor elé.
- Tudod... kérlek - motyogta neki is.
De Pásztor követte a vezére példáját. Ő is hátat fordított Gerébnek,
aki most tanácstalanul állott. Nem tudta, mit csináljon. Aztán
megszólalt, fojtott hangon:
- Úgy látszik, elmehetek.
Erre se felelt senki. És most ő indult el ugyanazon az úton, amelyen
az imént a kis Nemecsek. De neki nem tisztelgett senki. Az őrök a
híd karfájára támaszkodtak, és belenéztek a vízbe. És Geréb léptei
is elhangzottak a Füvészkert csöndjében...
Mikor a vörösingesek így magukra maradtak, Áts Feri megindult,
és odament az idősebbik Pásztor elé. Egészen közel állott elébe,
úgyhogy az arca majdnem érte Pásztor arcát. Csöndesen kérdezte
tőle:
- Te vetted el ettől a fiútól a golyóját a Múzeum-kertben?
Pásztor csöndesen felelt:
- Én.
- Az öcséd is ott volt?
- Igen.
- "Einstand" volt?
- Az.
- Hát nem megtiltottam, hogy a vörösingesek kis gyönge gyerekektől
golyót raboljanak?
A Pásztorok hallgattak. Áts Ferivel szemben nem volt ellenkezés.
A vezér szigorúan végignézett rajtuk, és ellentmondást nem tűrő hangon,
de nyugodtan szólt:
- Fürödjetek meg!
A Pásztorok értetlenül néztek rá.
- Nem értitek? Úgy, ahogy vagytok, ruhástul. Most ti fürödjetek meg!
És mikor egyik-másik arcon mosolyt látott, azt mondta:
- Aki pedig nevetni fog rajtuk, az szintén megfürdik.
Erre aztán mindenkinek elment a kedve a nevetéstől. Áts ránézett a
Pásztorokra, s most már sürgető hangon mondta:
- No, fürödjetek meg! Nyakig. Egy-kettő!
A csapathoz fordult.
- Hátra arc! Ne bámuljátok őket!
A vörösingesek sarkon fordultak, és hátat fordítottak a tónak. Sőt
Áts Feri sem nézte, hogy hogyan hajtják végre magukon a Pásztorok
a büntetést. A Pásztorok pedig búsan, lassan mentek be a tóba, s
engedelmesen beleültek a vízbe nyakig. A fiúk nem látták őket, csak
a lubickolásukat hallották. Áts Feri a tóra nézett, s meggyőződött
arról, hogy a két fiú valóban nyakig merült a vízbe. Ekkor kiadta a
parancsot:
- Letenni a fegyvert! Indulj!
És elvezette a csapatot a szigetről. Az őrök elfújták a lámpát, és
csatlakoztak a csapathoz, mely katonás léptekkel dobogott végig a
hídon, és eltűnt a Füvészkert sűrűjében...
A két Pásztor kimászott a vízből. Egymásra néztek, aztán beledugták
kezüket a zsebükbe, ahogy szokták, s ők is elindultak. Egy szót se
beszéltek egymással, és nagyon szégyellték magukat.
A sziget pedig magára maradt a holdvilágos tavaszi este csöndjében...
Mikor másnap délután a fiúk úgy fél három körül sorra beszállingóztak
a grund kisajtaján, a palánk belső részén nagy papírlapot láttak, mely
négy sarkán négy óriási szöggel volt a deszkákhoz szögezve.
A nagy papírlap kiáltvány volt, melyet éjszakája feláldozásával Boka
írt. Nagy, nyomtatott betűkkel volt pingálva, fekete tussal, csak
éppen a mondatok kezdőbetűi voltak vérpirosak. A kiáltvány teljes
szövege így hangzott:
KIÁLTVÁNY!!!
MOST MINDENKINEK TALPON KELL LENNI!
BIRODALMUNKAT NAGY VESZEDELEM FENYEGETI,
ÉS HA NEM LESZÜNK BÁTRAK,
AZ EGÉSZ TERÜLETET ELVESZIK TŐLÜNK!
VESZÉLYBEN A GRUND!
A VÖRÖSINGESEK MEG AKARNAK BENNÜNKET TÁMADNI!
DE MI OTT LESZÜNK, ÉS HA KELL,
ÉLETÜNKKEL IS MEGVÉDELMEZZÜK BIRODALMUNKAT!
MINDENKI TELJESÍTSE KÖTELESSÉGÉT!
AZ ELNÖK
Ma nem volt kedve senkinek sem a métázáshoz. A labda csöndesen pihent
Richter zsebében, mert ő volt a labdatáros. A fiúk föl-alá járkáltak,
beszélgettek a nemsokára elkövetkezendő háborúról, majd újra meg újra
visszatértek a palánkra ragasztott kiáltványhoz, tízszer, hússzor
is elolvasták a lelkesítő szavakat. Többen már könyv nélkül is
megtanulták, és egy-egy farakás tetejéről harcias hangon szavalták le
az alant állóknak, akik viszont szintén könyv nélkül tudták, de azért
tátott szájjal hallgatták, s miután végighallgatták, visszasiettek a
palánkhoz, újra elolvasták, és aztán maguk is egy farakás tetejére
másztak, és ők is elszavalták.
Az egész csapat tele volt ezzel a kiáltvánnyal, mely első volt a
maga nemében. Igazán nagyon nagy lehetett a baj, s igen komoly a
veszedelem, ha Boka arra határozta el magát, hogy kiáltványt bocsát
ki a saját legmagasabb aláírásával.
Egyes részleteket már hallottak a fiúk. Itt-ott hallatszott Geréb
neve, de biztosat nem tudott róla senki. Az elnök különböző okokból
jónak látta titokban tartani a Geréb ügyét. Többek közt azért is,
mert úgy számított, hogy itt a grundon fogja rajtakapni, s itt
fogja azonnal törvényszék elé állítani. Arra persze még maga Boka
se gondolt, hogy a kis Nemecsek a maga szakállára kiszökik a
Füvészkertbe, s ott az ellenséges hadak táborának kellős közepén
világraszóló botrányt csinál... Ezt csak ma délelőtt tudta meg az
elnök az iskolában, a latinóra után, mikor a pincében, ahol a pedellus
a vajas kenyeret árulta, Nemecsek félrehívta, és mindent elmondott
neki. A grundon azonban még fél háromkor is teljes bizonytalanság
uralkodott, s mindenki az elnököt várta. Az általános izgatottsághoz
járult még egy külön izgatottság is. A gittegylet kebelében botrány
tört ki. Az egyleti gitt kiszáradt. Megrepedezett, és használhatatlanná
vált, amit úgy kell érteni, hogy nem lehetett többé nyomkodni. Ez
kétségkívül az elnök hibája volt, hisz azt talán a történtek után
magyarázni se kell, hogy az egyleti elnök kötelessége volt a gittet
meg-megrágni. Kolnay, az új elnök ezt a kötelességét a legrútabbul
elmulasztotta. Könnyű kitalálni, hogy kinek volt ez ellen leghamarabb
kifogása. Barabás volt az, aki szóvá tette. Egyiktől a másikhoz ment,
és éles szavakban kelt ki az új elnök hanyagsága ellen. Szaladgálásának
sikere is volt, mert öt perc alatt sikerült a tagok egy részét rábírni
arra, hogy rendkívüli gyűlés összehívását követeljék. Kolnay sejtette,
hogy miről van szó.
- Jól van - mondta -, de a grund ügye most előbbre való. A rendkívüli
gyűlést csak holnapra fogom összehívni.
De Barabás lármázott:
- Ezt nem tűrjük! Úgy látszik, hogy az elnök úr megijedt!
- Tőled?
- Nem tőlem, hanem a közgyűléstől! Követeljük, hogy még mára hívja
össze a gyűlést.
Kolnay éppen felelni akart erre, mikor a kapu felől felhangzott a Pál
utcaiak jelszava:
- Hahó, hó! Hahó, hó!
Mind odanéztek. Boka lépett be a kiskapun. Mellette Nemecsek jött,
nagy, piros, horgolt kendővel a nyaka körül. Az elnök megérkezése
megakasztotta a vitát. Kolnay hirtelen engedett:
- Hát jó, még ma megtartjuk a közgyűlést. De most előbb meghallgatjuk
Bokát.
- Ebbe belenyugszom - felelt Barabás, de már akkor a gittegylet tagjai
a többiekkel együtt mind Boka köré sereglettek, és ezer kérdéssel
ostromolták.
Ők is odasiettek a csoporthoz. Boka intett, hogy csönd legyen. Aztán
nagy figyelem közepette ezt mondta:
- Fiúk! Már olvashattátok a kiáltványban is, hogy milyen veszedelem
fenyeget bennünket. Kémeink az ellentáborban jártak, és megtudták,
hogy a vörösingesek holnapra tervezik a támadást.
Nagy moraj lett erre. Azt senki se várta, hogy már holnap kitör a
háború.
- Igen, holnap - folytatta Boka -, és így mától kezdve kihirdetem az
ostromállapotot. Följebbvalójának mindenki föltétlen engedelmességgel
tartozik, s a tisztek valamennyien nekem tartoznak engedelmeskedni.
Ne higgyétek azonban, hogy ez valami gyerekjáték lesz. A vörösingesek
erős fiúk, és sokan vannak. A küzdelem nagyon heves lesz. Senkit se
akarunk azonban kényszeríteni, és ezért még most kijelentem, hogy aki
nem akar a harcban részt venni, az jelentkezzék.
Nagy csönd lett erre. Senki sem jelentkezett. Boka megismételte a
felszólítást:
- Aki nem akar részt venni a háborúban, az álljon elő! Nem áll elő
senki?
Egyszerre kiáltottak mind:
- Senki!
- Akkor valamennyien adjátok szavatokat, hogy holnap két órakor itt
lesztek.
Sorra mindenki Boka elé járult, és Boka mindeniktől a szavát vette,
hogy holnap eljön.
Mikor rendre mindenkivel kezet fogott, emelt hangon így szólt:
- Aki pedig holnap nem lesz itt, az becstelen szószegő, és az be ne
tegye ide többé a lábát, mert bottal verjük ki.
Leszik kilépett a sorból.
- Elnök úr - mondta -, mind itt vagyunk, csak Geréb nincs itt.
Erre halálos csönd lett. Mindenki kíváncsian figyelt, hogy ugyan mi
is van Gerébbel. De Boka nem volt az a fiú, aki eltér az eredeti
tervétől. Ő nem akarta kiszolgáltatni Gerébet, csak úgy, hogy itt
a többiek előtt kapja rajta.
Többen kérdezték:
- Mi van Gerébbel?
- Semmi - felelt nyugodtan Boka. - Arról majd máskor beszélünk. Most
egyelőre azon legyünk, hogy a csatát megnyerjük. Mielőtt azonban a
parancsokat kiosztanám, valamit ki kell jelentenem. Ha van köztetek
valami harag, hát annak most legyen vége. Akik haragban vannak
egymással, béküljenek ki.
Csönd lett.
- Nos? - kérdezte az elnök. - Nincs köztetek haragos?
Weisz szerényen szólt:
- Én úgy tudom...
- No, ki vele!
- Hogy... Kolnay... meg Barabás...
Boka ránézett Barabásra.
- Igaz ez?
Barabás elpirult.
- Igen - mondta -, a Kolnay...
Kolnay meg azt mondta:
- Igen... a Barabás...
- Hát béküljetek ki azonnal - rivallt rájuk Boka -, mert különben
mind a kettőtöket kidoblak innen! Harcolni csak úgy lehet, ha
mindnyájan jó barátai vagyunk egymásnak!
A két haragos odasomfordált Boka elé, és kénytelen-kelletlen nyújtott
egymásnak kezet. Még el sem eresztették egymás kezét, mikor Barabás
megszólalt:
- Elnök úr!
- Mi kell?
- Egy kikötésem volna.
- Nos?
- Az hogy... hogy ha a vörösingesek véletlenül nem támadnának meg
bennünket, akkor... akkor... én megint haragban lehessek a Kolnayval,
mert...
Boka úgy nézett rá, mintha keresztül akarta volna szúrni ezzel a
szempillantással:
- Hallgass!
Erre elhallgatott Barabás. De dúlt-fúlt egy kicsit, és sokért nem adta
volna, ha e pillanatban jól oldalba üthette volna Kolnayt, aki vidáman
mosolygott...
- Most pedig - szólt Boka - , közlegény, adja ide a haditervet!
Nemecsek szolgálatkészen kapott a zsebéhez, és egy papírlapot vett
onnan elő. Ez volt a haditerv, amit Boka ma ebéd után eszelt ki.
A haditerv ilyen volt:
Letette egy kőre, s a fiúk mind köréje kuporodtak. Mindenki kíváncsian
várta, hogy őt hova rendelik, hogy milyen szerep jut neki. Boka pedig
elkezdte magyarázni a haditervet:
- Figyeljetek jól ide! Nézzétek mindig a rajzot! Ez itten a mi
birodalmunknak a térképe. Az ellenség, a kémek jelentése szerint,
egyszerre két oldalról fog támadni: a Pál utca felől és a Mária utca
felől. Menjünk sorra. Ez a két négyszög, amelybe "A" és "B" van írva,
jelenti a kapu védelmére rendelt két zászlóaljat. Az "A" zászlóalj áll
három emberből, Weisz vezérlete alatt. A "B" zászlóalj szintén három
emberből, Leszik vezérlete alatt. A Mária utcai kaput szintén két
zászlóalj védi. Itt a "C" csapat vezére Richter, a "D" csapat vezére
Kolnay.
Egy hang szólt közbe:
- Mért nem én?
- Ki volt az? - szólt szigorúan Boka.
Barabás jelentkezett.
- Megint te? Ha még egy szót szólsz, haditörvényszék elé állítalak!
Ülj le!
Barabás motyogott valamit, és leült. Boka pedig folytatta a
magyarázatot:
- A fekete pontok, melyek "E" betűkkel és számokkal vannak jelölve,
az erődöket jelentik. Ezeket homokkal látjuk el, úgyhogy két-három ember
elég minden erődre. Homokkal harcolni könnyű. Az erődök különben oly
közel vannak egymáshoz, hogy ha az egyiket megtámadják, a másik erőd
is bombázhatja a támadókat. Az 1., 2. és 3. számú erődök a Mária utcai
rész felől védik a grundot, a 4., 5. és 6. számú erődök pedig az "A"
és "B" csapatokat támogatják homokbombákkal. Hogy melyik erődbe ki
megy, azt később fogom csak megmondani. A zászlóaljparancsnokok pedig
maguk választanak maguk mellé két-két embert. Értitek?
- Igen! - volt az egyhangú válasz.
A fiúk most már mind tátott szájjal, kerekre nyílt szemmel ülték körül
a nagyszerű haditérképet, sőt némelyek noteszkönyvüket vették elő, és
buzgón jegyezték azokat, amiket az elnök-hadvezér mondott.
- Na mármost - mondta Boka -, ez volt az elhelyezés. Most jön a
tulajdonképpeni hadiparancs. Figyeljen mindenki jól! Az "A" és "B"
csapatok, mikor a palánk tetejére küldött őrszem jelentést tesz
arról, hogy a vörösingesek közelednek, kinyitják a kaput.
- Kinyitjuk?
- Igenis, kinyitjátok. Mi nem zárkózunk be, mert mi fölvesszük a
harcot. Jöjjenek előbb be, és aztán mi majd kiverjük őket. Tehát
kinyitják a kaput, és beeresztik a csapatot. Amint az utolsó emberük
is bejött, megtámadják őket. Ugyanekkor a 4., 5. és 6. számú erődök
megkezdik a bombázást. Ez az egyik csapat kötelessége. Ez a Pál
utcai hadsereg. Ha lehet, kiveritek őket, ha nem lehet, legalább
azt akadályozzátok meg, hogy a 3., 4., 5. és 6. számú erődök által
alkotott vonalon keresztülhatoljanak, és a grundon maradjanak. A
másik hadsereg, a Mária utcai hadsereg már nehezebb feladatot kap.
Figyeljetek jól, Richter és Kolnay! A "C" és "D" zászlóalj a Mária
utcába küld őrszemet. Mikor a vörösingesek másik csapata a Mária utca
felől feltűnik, a zászlóaljak csatarendbe állnak. Mikor a nagykapun
bejönnek a vörösingesek, akkor mind a két zászlóalj futást színlel.
Ide nézzetek... a térképre... látjátok? A "C" zászlóalj, ez a tied,
Richter... beszalad a kocsiszínbe...
Az ujjával mutatta.
- Ide, ni. Érted?
- Értem.
- A "D" zászlóalj pedig, a Kolnayé, beszalad a Janó kunyhójába.
Most vigyázzatok, mert most következik a legfontosabb! És nézzétek
jól a térképet! A vörösingesek erre megkerülik jobbról-balról a
gőzfűrészt, és a gőzfűrész mögött szembe találják magukat az 1., 2.
és 3. számú erőddel. Ezek rögtön bombázni kezdenek. Ugyane pillanatban
a két zászlóalj előrohan, az egyik a kocsiszínből, a másik a tót
kunyhójából, és hátba támadja az ellenséget. Az ellenség, ha bátran
harcoltok, itt kutyaszorítóba kerül, és kénytelen megadni magát. Ha
pedig nem adja meg magát, beszorítjátok őket a kunyhóba, és rájuk
zárjátok az ajtót. Mikor ez megtörtént, a "C" zászlóalj a kunyhó
mellett, a "D" zászlóalj pedig a farakásokat megkerülve, a 6. számú
erőd mellett bukkan ki, és az "A" és "B" segítségére siet. Az 1.
és 2. számú erődök legénysége pedig a 4. és 5. számú erődbe megy,
és hevesebbé teszi a bombázást. Ekkor aztán az "A", "B", "C" és "D"
zászlóalj egy vonalba sorakozva támad, és hajtja a Pál utcai kapu
felé az ellenséget, s ezalatt az összes erődök a fejünk fölött
bombázzák az ellenséget, mely az egyesült erőnek képtelen lesz
ellentállani. Akkor pedig kiverjük őket a Pál utcai kapun!
Megértettétek?
Óriási lelkesedés tört ki erre a kérdésre. Kendőket lobogtattak, és
kalapokat dobáltak a magasba. Nemecsek lecsavarta a nyakáról a nagy,
piros, horgolt kendőt, és náthás hangon kiáltott bele az általános
éljenzésbe:
- Éljed az eldök!
- Éljen! - volt rá a felelet.
De Boka újra intett.
- Csönd! Még egyet. Én a "C" és "D" zászlóalj közelében fogok
tartózkodni a hadsegédemmel. Amit őáltala üzenek, azt úgy kell
vennetek, mintha én parancsoltam volna.
Egy hang megkérdezte:
- Ki a hadsegéd?
- Nemecsek.
Egypáran összenéztek. A gittegylet tagjai egy kicsit lökdösték is
egymást, hogy ez ellen tiltakozni kellene. Ilyen hangok hallatszottak:
- Szólj már, no!
- Te szólj!
- Miért én? Szólj te!
Boka csudálkozva nézett rájuk.
- Talán valami kifogástok van ellene?
Leszik volt az egyetlen, aki szólni mert:
- Igen.
- Ugyan micsoda?
- A gittegylet közgyűlésén, a múltkor... mikor...
Boka elvesztette a türelmét. Rákiáltott Leszikre:
- Elég! Hallgass! Nem vagyok kíváncsi az ostobaságaitokra! Nemecsek
lesz a hadsegédem, és punktum. Aki egy szót szól ellene, az
haditörvényszék elé áll.
Kissé szigorú volt ez a kijelentés, de mindenki belátta, hogy háborús
időben csak így lehet boldogulni. Tehát belenyugodtak abba, hogy
Nemecsek legyen a hadsegéd. Egy kis csöndes sugdolózás támadt a
gittegylet vezéremberei között. Azt mondták, hogy ez sértés a
gittegyletre nézve. És szégyellték, hogy a háborúban ilyen fontos
szerep jut annak, akiről az ő közgyűlésük kimondta, hogy áruló, s
akinek a nevét ők kisbetűvel írták be az egylet fekete könyvébe.
Pedig ha tudták volna...
Most névsort húzott elő a zsebéből Boka. Felolvasta róla, hogy kicsoda
melyik erődbe van rendelve. A zászlóaljparancsnokok kiválogatták a
maguk két-két emberét. Mindez roppant komolyan ment, s a fiúk olyan
izgatottak voltak, hogy egyik se szólt egy szót se. Mikor mindez
megtörtént, Boka kiadta a parancsot:
- Mindenki helyezkedjék el! Hadgyakorlatot fogunk tartani.
Hirtelen szétszaladtak mind, mindenki a helyére.
- Mindenki várjon, amíg újabb parancsot nem kap! - kiáltott utánuk
Boka.
Most magára maradt a grund kellős közepén Nemecsekkel, a hadsegéddel.
A hadsegéd, szegény, nagyokat köhögött.
- Ernő - mondta neki szelíden Boka -, csavard vissza a kendőt a
nyakadra. Nagyon meghűtötted magad.
Nemecsek hálásan nézett a barátjára, és úgy engedelmeskedett neki,
mintha a bátyja lett volna. Visszacsavarta a nagy, piros, horgolt
kendőt a nyakára, úgyhogy csak a füle látszott ki belőle.
Mikor ez megtörtént, Boka így szólt:
- Most majd egy parancsot fogok veled küldeni a 2. számú erődbe.
Figyelj jól...
De Nemecsek ebben a pillanatban valami olyat csinált, amilyet eddig
még soha. Belevágott a följebbvalója szavába:
- Bocsáss meg - mondta -, de előbb szeretnék neked valamit mondani.
Boka összeráncolta a szemöldökét.
- Mi az?
- Itt az előbb a gittegylet tagjai...
- Ugyan, kérlek - kiáltott türelmetlenül az elnök -, te is komolyan
veszed ezeket az ostobaságokat?
- Igen - felelt Nemecsek -, mert ők is komolyan veszik. És én érzem,
hogy ők buták, és én nem bánom, ha ők akármit is gondolnak felőlem,
de azt nem szeretném, ha te... ha te... ha te is megvetnél.
- Ugyan miért vetnélek meg?
A nagy, vörös kendő rojtjai közül pityergőre álló hang felelt:
- Mert ők kimondták rólam... hogy... hogy áruló vagyok...
- Áruló? Te?
- Igen. Én.
- No, erre igazán kíváncsi vagyok!
És Nemecsek akadozva, fojtott hangon adta elő a minap történteket.
Hogy épp akkor kellett sietnie, mikor a gittegylet tagjai titkos
fogadalmat tettek. Hogy ezért rögtön kaptak ezen a véletlenségen,
és kijelentették, hogy azért szalad, mert nem mer a titkos egyletbe
belépni. Hogy áruló és becstelen.
És hogy mindez alapjában véve azért történt, mert a hadnagyok,
főhadnagyok és kapitányok kezdik rossz néven venni, hogy az elnök
nem velük pajtáskodik, hanem minden államtitokba az egyszerű
közlegényt avatja be. És végül, hogy beírták a nevét a fekete
könyvbe, csupa kisbetűvel.
Mindezt türelemmel hallgatta végig Boka. Aztán hallgatott megint.
Fájt neki, hogy a fiúk közt ilyenek is vannak. Boka okos fiú volt,
de azért azt még nem tudta, hogy más emberek egészen mások, mint
mi, s hogy nekünk ezt mindig egy-egy fájdalmas érzés árán kell
megtanulnunk. Aztán szeretettel nézett a kis szőkére.
- Jól van, Ernő - mondta -, csak te menj a dolgod után, és ne törődj
velük. Most nem akarok semmit sem szólni háború előtt. De ha egyszer
túl leszünk a háborún, majd szétütök én közöttük. Hát most lovagolj
hamar az 1. és 2. számú erődhöz, és vidd a parancsot, hogy azonnal
másszanak át a 4. és 5. számú erődbe a fiúk. Látni akarom, hogy
mennyi időre van szükségük ehhez az átmászáshoz.
A közlegény haptákba vágta magát, mereven szalutált, és ámbátor e
percben arra gondolt, hogy milyen szomorú az, mikor a háború miatt
az ő becsületének a kérdése halasztást szenved - minden keserűségét
elfojtotta, és katonásan szólt:
- Igenis, elnök úr!
Azzal galoppozni kezdett. Felporzott utána a föld, és a hadsegéd
nemsokára eltűnt a farakások közt, melyeknek tetején az erődökből
buksi gyerekfejek kandikáltak ki, tágra nyitott szemmel. Az arcukon
látható volt az izgatottság, amely a katonákat is előveszi ütközet
előtt, mint ezt a bátor és emberismerő haditudósítók leírásából
tudjuk.
Boka pedig egyes-egyedül maradt a grund kellős közepén. A nagy darab
bekerített sík földre elhatott a robogó kocsik lármája, de azért
Boka mégis úgy érezte, mintha nem volna egy nagyváros közepén, hanem
valahol messze, idegen földön, valami nagy mezőségen, ahol holnap
egy csata fogja eldönteni nemzetek sorsát. A fiúk egy kiáltást sem
hallattak, mindenki nyugodtan állott a helyén, és várta a parancsot.
Boka érezte, hogy most minden tőle függ. Tőle függ ennek a kis
társaságnak a jóléte, a jövője. Tőle függenek a vidám délutánok,
a labdázások, a különféle játékok és mulatságok, melyeket itt űzni
szoktak a pajtásai. És Boka most büszke volt, hogy ilyen szép
feladatra vállalkozott.
"Igenis - mondta magában -, meg foglak védeni benneteket!"
Körülnézett a kedves grundon. Aztán elnézett a farakások felé,
melyek mögül kíváncsian emelkedett ki a gőzfűrész karcsú vaskéménye,
s vígan köpködte a hófehér gőzfelhőcskéket, éppoly vígan és éppolyan
gondtalanul, mintha a mai nap is csak olyan volna, mint a többi,
mintha nem is volna most kockán minden, de minden...
Igen, Boka úgy érezte most magát, mint egy nagy hadvezér a döntő
csata előtt. A nagy Napóleonra gondolt... És elkalandozott a jövőbe.
Hogy lesz? Mint lesz? Mi lesz belőle? Vajon katona lesz-e, igazi,
s egyenruhás hadsereget fog-e vezényelni valamikor, valahol messze,
igazi csatatéren - nem egy kis darab földért, mint amilyen kis darab
föld ez a grund, hanem azért a nagy darab édes földért, amit hazának
neveznek? Vagy orvos lesz, aki a betegségekkel vív mindennap nagy,
komoly és bátor csatát?
Csöndesen szállt le a kora tavaszi alkony, ahogy Boka így tűnődött.
Nagyot sóhajtott, és elindult a farakások felé, hogy szemlét tartson
az erődök legénységén.
A fiúk meglátták a farakások tetejéről, hogy a hadvezér közeledik
feléjük. Az erődökben mozgolódás támadt. A homokbombákat sorba rakták,
s mindenki haptákba állt.
De a vezér egyszerre csak megállt a feleúton, és hátranézett. Mintha
hallgatóznék. Aztán megfordult, és gyors léptekkel sietett vissza,
a palánk kisajtajához.
Az ajtón kopogtattak. Boka félrehúzta a reteszt, és kinyitotta a
kiskaput. Meglepetésében hátratántorodott. Geréb állott előtte.
- Te vagy az? - mondta zavartan.
Boka nem tudott hamarjában felelni. Geréb lassan bejött, és becsukta
maga mögött az ajtót. Boka még mindig nem tudta, mit akar. De Geréb
most nem volt oly vidám és nyugodt, mint máskor. Sápadt volt, és
szomorú; kezével idegesen igazgatta a gallérját, és látszott rajta,
hogy mondani akar valamit, de nem tudja, hogyan kezdje. Boka se
szólt, ő se szólt, így hát néhány pillanatig némán állottak egymással
szemben, és egyik se tudta, mit csináljon. Végre is Geréb szólalt
meg:
- Azért jöttem, hogy... hogy beszéljek veled.
Erre aztán Bokának is megjött a hangja. Egyszerű, komoly hangon
felelt:
- Nekem veled semmi beszédem nincs. A legokosabb, ha most kimégy
ezen a kapun úgy, ahogy bejöttél.
A fiú azonban nem fogadta meg ezt a tanácsot.
- Nézd, Boka - mondta -, én már tudom, hogy te mindenre rájöttél.
Tudom, hogy ti itt valamennyien tudjátok, hogy én a vörösingesekhez
pártoltam. Én most nem mint kém jöttem ide, hanem mint jó barát.
Csöndesen szólt Boka:
- Te ide mint jó barát nem jöhettél.
Geréb lehorgasztotta a fejét. Arra el volt készülve, hogy gorombáskodni
fognak vele, hogy ki fogják kergetni, de azt nem várta, hogy ilyen
csöndes szomorúsággal fognak vele beszélni. Ez nagyon bántotta.
Jobban, mintha megütötték volna. Most már ő is halkan és szomorúan
beszélt:
- Én azért jöttem, hogy jóvátegyem a hibámat.
- Azt nem lehet - mondta Boka.
- De én megbántam... nagyon megbántam... és visszahoztam tőlük a
zászlótokat, amit Áts Feri vitt el innen, és amit a kis Nemecsek
visszalopott... és amit aztán a Pásztorok kicsavartak a kis Nemecsek
kezéből...
Ezt mondván, a kabátja alól előhúzta a kis piros-zöld zászlót. Bokának
felragyogott a szeme. A kis zászló meg volt gyűrve, meg volt tépdesve,
látszott rajta, hogy már harcok folytak érette. De éppen az volt a
szép a kis zászlóban. Rongyos volt, mint egy igazi zászló, amely
csaták hevében rongyolódott el.
- A zászlót - mondta Boka - majd visszavesszük a vörösingesektől mi
magunk. És ha nem tudjuk visszavenni, akkor már úgyis hiába minden...
Akkor már úgyis elmegyünk innen, szétszóródunk... nem leszünk többé
együtt... De így nem kell a zászló. És te sem kellesz...
Azzal úgy tett, mintha indulni akarna. Mintha faképnél akarná hagyni
Gerébet. De ez megfogta a kabátja szélét.
- János - mondta elfulladó hangon -, én belátom, hogy nagyot vétettem
ellenetek. Én jóvá akarom tenni a hibámat. Bocsássatok meg nekem!
- Ó - felelt Boka -, én már megbocsátottam neked!
- És visszavesztek?
- Azt már nem.
- Semmi módon?
- Semmi módon.
Geréb elővette a zsebkendőjét, és a szeméhez emelte. Boka szomorúan
mondta neki:
- Ne sírj, Geréb, nem akarom, hogy itt előttem sírj. Menj szépen
haza, és hagyj minket békében. Most persze ide jöttél, mert a
vörösingeseknél is elfogyott a becsületed.
Geréb zsebre tette a zsebkendőjét, és férfiasnak akart látszani.
- Hát jó - szólt -, elmegyek. Ti engem már nem láttok többet.
De szavamat adom nektek, hogy nem azért jöttem ide, mert a
vörösingesek meggyűlöltek. Más oka volt ennek.
- Ugyan micsoda?
- Azt nem mondom meg. Talán még megtudod. De jaj nekem, ha ezt te
megtudod...
Nagyot nézett erre az elnök.
- Ezt nem értem.
- Most nem magyarázom meg - dadogta Geréb, és a kiskapu felé indult.
Ott megállott, és visszafordult még egyszer. Ezt mondta: - Hiába
kérnélek még egyszer, hogy vegyetek vissza?
- Hiába.
- Akkor hát... nem is kérlek.
Kirohant, és becsapta a kisajtót. Boka egy pillanatig habozott.
Életében először volt kegyetlen valakivel szemben. És már meg is
mozdult, hogy utánamenjen, hogy utánakiáltson: "Gyere vissza, de aztán
jól viseld magad!" - mikor hirtelen eszébe jutott egy jelenet. Az a
nevetés, amellyel Geréb a minap elszaladt előle a Pál utcában. Amikor
kinevette őket. Mikor ott álltak Nemecsekkel a gyalogjáró szélén,
szomorúan, lehorgasztott fővel, a fülükben azzal a gúnyos, kaján
nevetéssel, amellyel Geréb elugrott előlük.
"Nem - szólt önmagának -, nem hívom vissza. Ez rossz fiú."
Azzal megfordult, hogy a farakások felé menjen, de meglepetésében meg
kellett állnia. Ott álltak a farakások tetején az összes fiúk, mind
valamennyien, és nézték ezt a jelenetet. Még azok is ott álltak,
akik nem voltak az erődökbe rendelve. Az egész kis hadsereg némán
sorakozott fenn a szabályos fakockákon, egyik se szólt egy szót sem,
mindenik visszafojtott lélegzettel várta, hogy mi fog történni Boka és
Geréb között. És amikor Geréb kiment, s Boka a farakások felé indult,
az elfojtott izgatottság kitört, és az egész hadsereg hirtelen,
egyszerre, mint egy ember kezdett el éljenezni.
- Éljen! - hangzott a sok friss gyerekhang a farakások felől,
és sapkák repültek a levegőbe.
- Éljen az elnök!
S egy rettenetes fütty hasította végig a levegőt, akkora fütty,
amekkorát talán még a gőzmozdony se tud produkálni, ha mégúgy
összeszedi is magát. Harsány, diadalmas fütty volt. Persze hogy
Csónakos füttyentett. És boldogan nézett szét, és vigyorogva mondta:
- Na, soha életemben még nem fütyültem ilyen jóízűet!
Boka pedig megállott a grund közepén, és meghatva, boldogan szalutált
a hadsereg felé. Most megint a nagy Napóleonra gondolt. Azt szerette
ilyen nagyon az ő öreg gárdája...
Mindenki látta a jelenetet, és most már mindenki tisztában volt
Gerébbel. Nem hallatszott odáig, hogy a két fiú mit beszélt a kapuban,
de látták a mozdulatokat, és ezekből megértettek mindent. Látták
Boka elutasító mozdulatát. Látták, hogy nem adott neki kezet. Látták,
amikor Geréb sírva fakadt, s azt is, ahogy elment. Akkor, mikor a
kapuban visszafordult, s visszaszólt Bokának, mindnyájan megszeppentek
egy kissé.
Ezt suttogta Leszik:
- Jaj... hátha most megbocsát neki!
De amikor Geréb mégis elment, és látták, hogy Boka tagadólag rázza
a fejét, egyszeribe kitört belőlük a lelkesedés. És felharsant az
"éljen!", amikor az elnök feléjük fordult. Tetszett nekik, hogy az
elnökük nem gyerek, hanem komoly férfi. Szerették volna megölelni és
megcsókolni. De háborús volt az idő, nem lehetett egyebet tenni, mint
kiáltani. Azt aztán meg is tették, teli tüdőből, ahogy csak bírta a
torkuk.
- Kemény legény vagy, papuskám! - mondta Csónakos büszkén. De meg is
ijedt, és kijavította hirtelen: - Nem "papuskám"... bocsánat... elnök
úr.
S ezzel megkezdődött a gyakorlat. Harsány vezényszavak hangzottak,
csapatok száguldoztak a farakások közt, erődöket rohantak meg, s
repültek a homokbombák jobbra-balra. Minden pompásan ment. A kiosztott
szerepet mindenki jól tudta. S ez nagyra növelte a lelkesedést.
- Győzni fogunk! - hallatszott mindenünnen.
- Ki fogjuk őket verni!
- Össze fogjuk kötözni a foglyokat!
- Magát Áts Ferit fogjuk elfogni!
Csak Boka maradt komoly.
- Ne szálljon a fejetekbe a dicsőség - mondta nekik. - Majd háború
után legyetek jókedvűek. Most pedig, aki akar, hazamehet. Még
egyszer mondom: aki holnap idején nem lesz itt, az szószegő!
Ezzel vége volt a gyakorlatnak. De nem volt kedve senkinek sem
hazamenni. Csoportokba oszlottak, és a Geréb-ügyet beszélték meg.
Barabás rikácsoló hangon kiabált:
- Gittegylet! Gittegylet!
- Mit akarsz? - kérdezték a fiúk.
- Közgyűlés!
Kolnaynak eszébe jutott a közgyűlés, melyet az imént megígért, s
melynek színe előtt neki tisztáznia kell magát ama vád alól, hogy
az egyleti gittet ki hagyta száradni. Szomorúan nyugodott bele.
- Hát jó - mondta -, közgyűlés. Kérem a tisztelt tagokat, vonuljanak
félre.
És a tisztelt tagok, élükön a kárörvendő Barabással, kivonultak
a farakások közül, előre, a palánk mellé, hogy ott tartsák meg a
közgyűlést.
- Halljuk, halljuk! - kiabált Barabás. Kolnay pedig hivatalos hangon
szólt:
- Megnyitom az ülést. Barabás úr jelentkezett szólásra.
- Khm, khm... - köszörülte a torkát vészjóslóan Barabás. - Tisztelt
közgyűlés! Az elnök úrnak szerencséje volt, mert a hadgyakorlat miatt
már majdnem elmaradt ez a gyűlés, mely az elnököt le fogja csapni.
- Ohó! Ohó! - kiáltotta az ellenpárt.
- Nekem hiába ohóznak - ordított a szónok -, mert én tudom, hogy
mit beszélek! Az elnök úr a gyakorlattal elhalasztotta a dolgot
egy kicsit, de most már nem halaszthatja tovább. Mert most...
Hirtelen abbahagyta. A palánk kiskapuján erős zörgetés hallatszott,
s mostanában nagyon ijedeztek a fiúk minden zörgésre. Nem lehetett
tudni, nem az ellenség jön-e.
- Ki volt az? - kérdezte a szónok. És mindnyájan figyeltek.
Most újra hallatszott az erős, türelmetlen zörgetés.
- Az ajtón zörögnek - mondta reszkető hangon Kolnay, s azzal kinézett
a palánk deszkái közt levő hasadékon. Aztán csudálkozó arccal fordult
a fiúk felé. - Egy úr van itt.
- Egy úr?
- Igen. Egy szakállas úr.
- Hát nyisd ki neki!
Kinyitotta a kaput. Valóban, egy jól öltözött úr lépett be, nagy,
fekete galléros felöltőben. Fekete körszakálla volt, és szemüveget
viselt. Megállott a küszöbön, és bekiáltott:
- Ti vagytok a Pál utcai fiúk?
- Igen! - felelt az egész gittegylet egyszerre.
Erre bejött a köpönyeges ember, és egyszerre szelídebben nézett
rájuk.
- Én Gerébnek az apja vagyok - mondta, miközben becsukta maga
mögött a kiskaput.
Erre csönd lett. Ez már komoly dolog volt, ha Gerébnek az apja jött
ide. Leszik oldalba lökte Richtert:
- Szaladj, hívd ide Bokát!
Richter elrohant a gőzfűrész felé, ahol Boka éppen a Geréb viselt
dolgait beszélte el a fiúknak. A körszakállas úr pedig a gittegylethez
fordult:
- Hát miért dobtátok ki innen a fiamat?
Kolnay állott elő.
- Mert elárult minket a vörösingeseknek.
- Kik azok a vörösingesek?
- Az egy másik csapat fiú, akik a Füvészkertbe járnak... de most el
akarják tőlünk venni ezt a helyet, mert nekik nincs labdaterületük.
Ezek a mi ellenségeink.
A szakállas ember összeráncolta a homlokát.
- A fiam most az imént sírva jött haza. Sokáig faggattam, hogy mi
baja, de nem akarta kivallani. Végre aztán, mikor ráparancsoltam,
annyit bevallott, hogy árulással gyanúsítjátok. Hát erre azt mondtam
neki: "Én most veszem a kalapomat, és elmegyek azokhoz a fiúkhoz.
Beszélni fogok velük, és meg fogom tőlük kérdezni, hogy mi igaz ebből.
Ha nem igaz, akkor én követelni fogom tőlük, hogy bocsánatot kérjenek
tőled. Ha azonban igaz, akkor nagy baj lesz belőle, mert a te apád
világéletében becsületes ember volt, és nem fogja tűrni, hogy az ő
fia a pajtásainak az árulója legyen." Ezt mondtam neki. Hát most
itt vagyok, és felszólítalak benneteket, mondjátok meg becsülettel,
igaz lelketekre, áruló volt-e köztetek az én fiam, vagy nem. Nos?
Néma csönd lett erre.
- Nos? - ismételte Geréb apja. - Ne féljetek tőlem. Mondjátok meg az
igazat. Nekem tudnom kell, hogy igaztalanul bántottátok-e a fiamat,
vagy hogy büntetést érdemel-e.
Nem felelt senki. Nem akarta senki sem elkeseríteni ezt a jónak látszó
köpönyeges embert, aki ilyen nagyon féltékeny a kis gimnazista fia
jellemére. Ez pedig Kolnayhoz fordult.
- Te mondtad, hogy elárult benneteket. Most neked kell bizonyítanod.
Mikor árult el? Hogy árult el?
Kolnay hebegett:
- Én... én... én csak hallottam...
- Az semmi. Ki az, aki biztosat tud felőle? Ki látta? Ki tudja?
Ebben a pillanatban feltűnt az erődök alatt Boka meg Nemecsek. Richter
hozta őket. Kolnay föllélegzett.
- Kérem - mondta -, ott jön... az a kis szőke... az a Nemecsek... az
látta. Az tudja.
Megvárták, amíg a három fiú a közelükbe érkezett. De Nemecsek egyenest
a kapu felé ment. Kolnay odakiáltott:
- Boka! Gyertek csak ide!
- Most nem lehet - felelt Boka -, tessék egy kicsit várni. A
Nemecsek nagyon rosszul van, köhögési rohamot kapott... most haza
kell kísérnem...
A köpönyeges ember, mikor meghallotta a Nemecsek nevét, rákiáltott:
- Te vagy az a Nemecsek?
- Igen - mondta halkan a kis szőke, és odament a fekete emberhez. Ez
szigorúan mondta neki:
- Én Geréb apja vagyok, és azért jöttem ide, hogy megtudjam, áruló-e
a fiam, vagy nem. A pajtásaid azt mondják, hogy te láttad, te tudod.
Hát felelj igaz lelkedre: igaz-e, vagy nem?
Nemecseknek égett a láztól az arca. Most már komolyan beteg volt.
Lüktetett a halántéka, forró volt a keze. És olyan különös volt
körülötte az egész világ... Ez a szakállas, szemüveges bácsi, aki
olyan szigorúan szólt rá, mint ahogy Rácz tanár úr szokott beszélni
a rossz tanulókkal... ez a sok bámuló fiú... a háború... ez a sok
izgalom, minden... és ez a szigorú kérdés, amely mögött ott volt
az is, hogy ha valóban áruló a Geréb fiú, akkor nagy baja lesz...
- Felelj! - sürgette a fekete ember. - Most beszéljetek! Felelj!
Áruló volt?
És a kis szőke bátran felelt, a láztól piros arccal, a láztól ragyogó
szemmel, csöndesen, mintha ő lett volna a bűnös, aki most bevall
valamit:
- Nem, kérem. Nem áruló.
Az apa büszkén fordult a többiek felé.
- Hát akkor hazudtatok?
A gittegylet elképedve állott ott. Egy pisszenés se hallatszott.
- Haha! - mondta gúnyosan a fekete szakállú ember. - Hát hazudtatok!
Mindjárt tudtam én, hogy az én fiam becsületes gyerek!
Nemecsek alig állott a lábán. Szerényen kérdezte:
- Elmehetek?
A szakállas ránevetett.
- Elmehetsz, te kis mindentudó!
És Nemecsek kitámolygott az utcára Bokával. Most már összefolyt a szeme
előtt minden. Most már nem látott semmit. Zűrzavarban táncolt előtte a
fekete ember, az utca, a sok farakás, furcsa szavak zúgtak a fülében.
"Fiúk, az erődökre!" - süvített egy hang. Majd egy másik hang ezt
mondta: "Áruló a fiam?" És a fekete ember gúnyosan nevetett, és
nevetés közben akkorára nőtt a szája, mint az iskola kapuja... és
ezen a kapun Rácz tanár úr jött ki...
Nemecsek levette a kalapját.
- Kinek köszönsz? - kérdezte tőle Boka. - Hiszen egy lélek se jár az
egész utcában.
- Rácz tanár úrnak köszönök - mondta halkan a kis szőke.
És Boka sírni kezdett. Sietve vitte, húzta a sötétedő utcán haza a
kis barátját.
Benn a grundon előállt Kolnay, és ezt mondta a fekete embernek:
- Kérem, ez a Nemecsek egy hazug fráter. Mi árulónak mondtuk ki,
és kitagadtuk az egyletből.
Az apa boldog volt, és ráhagyta:
- Meg is látszik rajta. Sunyi pofa. Rossz a lelkiismerete.
És boldogan ment haza, megbocsátani a fiának. Az Üllői út sarkán még
látta, amint Boka Nemecsekkel átbotorkált a klinika előtt a kocsiúton
a túlsó oldalra. De akkor már Nemecsek is sírt, nagyon szomorúan,
nagyon keservesen, az ő közlegényszívének minden mélységes
fájdalmával, és ebben a lázas sírásban egyre csak ezt motyogta:
- Kisbetűvel írták a nevemet... kisbetűvel írták az én szegény,
tisztességes kis nevemet...
Másnap délelőtt a latinórán oly nagy volt az izgalom az egész
osztályban, hogy Rácz tanár úr észre is vette.
A fiúk mozgolódtak a padokban, elbámultak, nem nagyon figyeltek arra,
aki éppen felelt, s nemcsak a Pál utcaiak voltak ilyen rendkívüli
állapotban, hanem a többiek is, mondhatnám: az egész iskola. A nagy
hadikészülődéseknek hamar hírük ment a nagy épületben, s még a felső
osztályokba járó fiúk, az úgynevezett hetedisták és nyolcadisták is
nagyon érdeklődtek a dolog iránt. A vörösingesek a józsefvárosi
reáliskolába jártak, s így a gimnázium a Pál utcaiaknak kívánta a
győzelmet. Sőt némelyek egyenesen az iskola becsületét kötötték
ehhez a győzelemhez.
- Mi van ma veletek? - kérdezte türelmetlenül Rácz tanár úr. -
Mozgolódtok, szórakozottak vagytok, valami máson jár az eszetek!
De nem nagyon firtatta tovább, hogy mi van a fiúkkal. Megelégedett
azzal, hogy az osztálynak ma nyugtalan napja van. Zsörtölődő hangon
mondta:
- Persze, itt a tavasz, a golyózás, labdázás... most nem esik jól az
iskola! Majd adok én nektek!
De ezt csak mondta. Rácz tanár úr szigorú képű, de szelíd lelkű ember
volt.
- Leülhetsz! - szólt annak, aki felelt, és keresgélni kezdett a
noteszében.
Ilyenkor mindig halálos csönd volt az osztályban. Mindenki
visszafojtotta a lélegzetét, még az is, aki jól fel volt készülve, és
mereven nézte a tanár ujjait, amelyek lassan forgatták a kis noteszben
a lapokat. A fiúk már azt is tudták, melyiküknek a neve a notesz
melyik lapján van. Mikor a notesz végén lapozott a tanár, az A és
B betűsök lélegzettek fel. Mikor aztán a névsor végéről hirtelen
visszafordított az elejére, akkor meg az R, S, T betűsöknek kerekedett
jókedvük.
Böngészett a névsorban, és aztán halkan ezt mondta:
- Nemecsek.
- Nincs itt! - harsogta az osztály. És egy hang, egy jól ismert Pál
utcai hang hozzátette:
- Beteg.
- Mi baja?
- Meghűlt.
Rácz tanár úr végignézett az osztályon, és csak ennyit mondott:
- Mert nem vigyáztok magatokra.
De a Pál utcaiak összenéztek. Ők jól tudták, hogy hogyan és miért nem
vigyázott magára Nemecsek. Szétszóródva ültek az osztályban, ki az
első padban, ki a harmadikban, sőt Csónakos, mi tagadás, az utolsóban,
de most összenéztek egymásra. Minden arcról le lehetett olvasni, hogy
ez a Nemecsek valami szép dologban hűlt meg. Egyszerűen szólván: a
hazáért hűlt meg szegény Nemecsek, megfürdött vagy háromszor, egyszer
véletlenül, egyszer becsületből, egyszer meg kényszerűségből. És a
világért nem árulta volna el senki ezt a nagy titkot, pedig most
már mindenki tudta, még a gittegylet is. Sőt a gittegylet kebelében
mozgalom is indult meg aziránt, hogy Nemecsek nevét kitöröljék a
fekete könyvből, csak egyelőre még nem tudtak megegyezni arra nézve,
hogy előbb javítsák-e ki a kis kezdőbetűket nagy kezdőbetűkre, s csak
azután töröljék-e ki, avagy hogy kitöröljék minden teketória nélkül.
Minthogy Kolnay, aki még mindig elnök volt, azt mondta, hogy teketória
nélkül kell kitörölni, természetes, hogy Barabás pártot alakított,
mely azt vitatta, hogy előbb vissza kell adni a nevének a becsületet.
De ez most mellékes kérdés volt. Az érdeklődést a háború kötötte le,
melyet ma délután kellett megvívni. A latinóra után tömegesen jöttek
idegen osztálybeliek Bokához, s ajánlkoztak, hogy eljönnek segíteni.
Boka mindenkinek azt felelte:
- Nagyon sajnáljuk, de nem fogadhatjuk el. Mi magunk fogjuk
megvédelmezni az országunkat. Ha a vörösingesek talán erősebbek is,
mint mi, majd győzzük mi ügyességgel. Lesz, ahogy lesz, de mi már
csak magunk akarunk harcolni.
Oly nagy volt az érdeklődés, hogy nemcsak a más osztályok növendékei
jelentkeztek, hanem egy órakor, mikor hazafelé rohantak valamennyien
ebédelni, a törökmézet áruló ember, aki még mindig ott volt a szomszéd
kapualjban, szintén felajánlotta szolgálatait Bokának.
- Ifiúr - mondta -, ha én odamegyek, egymagam kidobom valamennyit!
Boka mosolygott.
- Csak bízza ránk, öregem!
És sietett hazafelé ő is. Az iskola kapujában az osztálytársak
körülvették a Pál utcaiakat, és mindenféle hasznos tanácsokkal látták
el őket. Még olyanok is akadtak, akik megtanítottak egy-egy Pál utcait
arra, hogy hogyan kell gáncsot vetni. Mások kémeknek ajánlkoztak.
Ismét mások arra kérték őket, hogy legyen szabad végignézniök a
küzdelmet. De erre sem kapott engedelmet senki. Boka szigorú rendelete
az volt, hogy a harc megkezdésekor a kaput be kell csukni, s csak
akkor kell a kapuőröknek megint kinyitni a kaput, mikor már kifelé
szorítják az ellenséget.
De mindez csak néhány percig tartott. A fiúk elszéledtek, mert pontban
két órakor már a grundon kellett lenniök. És egynegyed kettőkor már
néptelen volt a gimnázium tájéka, a törökmézes is csomagolt, és csak
az iskolaszolga pipált csöndesen a kapu előtt, miközben néhányszor
gúnyosan szólt rá a törökmézes emberre:
- Na, a maga élete se lesz hosszú itt a szomszédban. Eltiltjuk innen
azzal a sok szeméttel!
Amire a törökmézes nem is felelt, csak a vállát vonta. Ő nagy úr volt,
neki piros fez volt a fején, ő holmi iskolaszolgával szóba se állott.
Különösen ilyenkor, mikor érezte, hogy annak a holmi iskolaszolgának
van igaza.
És pont két órakor, mikor Boka, fején a Pál utcaiak színeit viselő
piros-zöld sapkával megjelent a grund kapujában, katonás sorban állott
a telek közepén az egész hadsereg. Ott volt mind egy szálig az egész
társaság, csak egyetlenegy tagja hiányzott: Nemecsek, aki betegen
feküdt otthon. Így történt, hogy a Pál utcaiak hadserege a csata
napján, éppen a csata napján közlegény nélkül maradt. Aki ott volt,
mind hadnagy, főhadnagy, kapitány volt. Maga a közlegény, maga a
tulajdonképpeni hadsereg otthon feküdt a Rákos utca egyik kertes kis
házában, annak is egy csöpp kis ágyában, betegen.
Boka rögtön munkához kezdett. Katonás hangon kiáltotta:
- Vigyázz!
Mind haptákba állottak. Boka harsányan szólt:
- Ezennel tudatom veletek, hogy leteszem az elnöki rangot, mert
ez csak békés időben jó. Most hadiállapot van, tehát fölveszem a
tábornoki címet.
Mind nagyon meg voltak hatva ebben a pillanatban. És valóban
fölemelő, szinte történelmi pillanat volt az, mikor a háború napján,
a legnagyobb veszedelem idején Boka fölvette a tábornoki címet. Majd
hozzátette:
- És most utoljára elmondom a haditervet, hogy aztán semmi félreértés
ne legyen.
El is mondta, s ámbátor már mindenki könyv nélkül tudta a hadiparancs
minden szavát, feszülten figyeltek.
És mikor vége volt, csak ennyit vezényelt a tábornok:
- Mindenki a helyére!
Hirtelen eloszlott a sor, csak Csele, az elegáns Csele maradt
Boka mellett, aki a beteg Nemecsek helyett a hadsegédi tisztet
teljesítette. Az oldalán sárgaréz trombita függött, amit közös
költségen vettek egy forint negyven krajcárért, mely összegben
benne volt a gittegyletnek egész, huszonhat krajcárra rúgó vagyona
is, amelyet a hadvezér hadicélokra egyszerűen lefoglalt.
Szép kis postástrombita volt, s ha belefújtak, éppúgy hangzott, mint
a katonák trombitája. Mindössze csak három jelzés volt a trombitával.
Az egyik azt jelentette, hogy jön az ellenség, a másik rohamot
jelentett, s a harmadiknak az volt a jelentősége, hogy mindenki
siessen a tábornokhoz. Ezeket a jelzéseket még a tegnapi gyakorlaton
megtanulták a fiúk.
Az őrszem, aki kötelességéhez híven fölmászott a palánk tetejére, és
a jobb lábát kilógatta a Pál utcára, bekiáltott:
- Tábornok úr!
- No, mi az?
- Jelentem alássan, egy cseléd akar bejönni a grundra egy levéllel.
- Kit keres?
- Azt mondja, hogy a tábornok urat keresi.
Boka odament a palánkhoz.
- Nézd meg jól, hogy nem valami vörösinges-e, aki női ruhába öltözött,
hogy kémkedni jöjjön ide!
Az őrszem kihajolt az utcára úgy, hogy majdnem kipottyant. Aztán
jelentette:
- Tábornok úr, jelentem alássan, jól megnéztem. Igazi hölgy.
- No, hát ha igazi hölgy, akkor bejöhet!
És ment ajtót nyitni neki. Az igazi hölgy bejött, és szétnézett a
grundon. Valóban igazi hölgy volt. Kendő nélkül, csak úgy papucsban
szaladt ide, úgy, ahogy épp a konyhát felmosta.
- A Geréb úréktól hozom ezt a levelet - mondta. - Az ifiúr azt mondta,
hogy nagyon sürgős, és hogy válasz van rá...
Boka felbontotta a levelet, mely "Nagyreményű Boka elnök úrnak"
volt címezve, és tulajdonképpen nem is levél volt, hanem valóságos
paksaméta. Volt abban mindenféle papiros: irkapapír, levélpapír, a
nővére levélpapirosának egy darabja, árkuspapír, mindenféle, végigvégig
teleírva nagy ákombákom betűkkel s pontosan megszámozva minden
oldal. Elolvasta.
A levélben ez volt:
"Kedves Boka!
Én ugyan tudom, hogy még levélben sem szívesen állasz velem szóba,
de ezt az utolsó dolgot még megpróbálom, mielőtt végleg szakítanék
veletek. Most már nemcsak azt látom be, hogy én hibáztam, hanem azt
is belátom, hogy ti ezt nem érdemeltétek tőlem, mert olyan gyönyörűen
viseltétek magatokat az apámmal szemben, különösen Nemecsek, aki
letagadta, hogy én elárultalak benneteket. Az apám olyan büszke volt,
amiért nem bizonyult rám az árulás, hogy még aznap megvette nekem a
'Lángba borult szigettenger'-t Verne Gyulától, amit már régen kértem,
csak hogy kiengeszteljen. Én a könyvet rögtön elvittem ajándékba
Nemecseknek, pedig még nem is olvastam, pedig nagyon szerettem volna
olvasni, pedig az apám másnap kérdezte: "Hol a könyv, te csirkefogó?"
- éspedig én erre nem is tudtam semmit felelni, mire az apám azt
mondta: "Haszontalan, már el is adtad az antikvárnak, megállj, soha
többé nem kapsz tőlem semmit!" - és már meg is kezdte, mert nem kaptam
ebédet, de nem bánom, ha a szegény Nemecsek ártatlanul szenvedett
énmiattam, most én is szívesen szenvedek ártatlanul egy kicsit
őmiatta. De ezt csak mellékesen írom neked, mert nem ez a fődolog,
amit mondani akarok. Tegnap az iskolában, ahol nem is beszéltetek
velem, azon gondolkoztam, hogy hogyan tehetném jóvá a hibámat. És
végre ki is találtam a módját. Gondoltam: éppúgy fogom jóvátenni,
ahogy elkövettem. Ezért aztán mindjárt ebéd után, mikor tőletek
szomorúan elmentem, mert te nem akartál visszavenni, egyenesen
kimentem a Füvészkertbe, hogy nektek valamit megtudjak. Utánoztam a
Nemecseket, mert fölmásztam a szigeten ugyanarra a fára, amelyiken ő
gubbaszkodott egyszer egész délután, persze még akkor, mikor senki se
volt a szigeten a vörösingesek közül. Végre úgy négy órakor megjöttek,
és engem nagyon szidtak, amit igen jól hallottam a fáról, de most
már nem bántam, mert magam is Pál utcainak éreztem megint magamat,
akárhogy dobtatok is ki, mert a szívemet nem dobhattátok ki, mert
azzal tiveletek érzek, és nem bánom, ha ki is röhögsz, de majdnem
sírtam örömömben, mikor Áts Feri azt mondta, hogy: "Ez a Geréb azért
közéjük tartozik, ez nem igazi áruló, mert úgy látszik, hogy eddig is
a Pál utcaiak küldték ide közénk kémkedni." És nagygyűlést tartottak,
és én minden szóra figyeltem. Azt mondták, hogy miután Nemecsek
mindent kikémlelt, most már nem jöhetnek ma harcolni, mert ti el
vagytok készülve. Hanem elhatározták, hogy csak holnap lesz a harc.
De még valami nagy ravaszságot is eszeltek ki, és erről olyan
csöndesen beszéltek, hogy nekem két ággal lejjebb kellett másznom
a fán, hogy hallhassam, mit beszélnek. Mikor így lemásztam egy kicsit,
meghallották a zörgést, és a Wendauer azt mondta: "Talán megint a fán
van az a Nemecsek?" - de ez csak vicc volt, mert szerencsére föl se
néztek a fára, és ha föl is néztek volna, nem láttak volna meg, mert
oly sűrű volt már a lomb a fán. Hát azt határozták el, hogy azért
holnap ugyanúgy fognak támadni, mint ahogy te tudod, ahogy Nemecsek
kihallgatta. Mert az Áts Feri azt mondta: "Ezek most azt hiszik,
hogy mert a Nemecsek mindent meghallott, mi meg fogjuk változtatni
a haditervet. De mi nem változtatjuk meg, éppen azért, mert ők már
másképp várnak bennünket." Ezt határozták el. Aztán gyakorlatoztak,
és én fél hétig gubbaszkodtam a legnagyobb veszedelemben a fán, hiszen
képzelheted, mi történt volna, ha véletlenül észrevesznek. Alig bírtam
már a kezemmel tartani magamat, és ha fél hétkor nem mentek volna
el, valószínűleg úgy elgyöngültem volna már a fáradtságtól, hogy
lepottyantam volna közibük, mint egy érett barack, arról a nagy fáról,
pedig én nem vagyok barack, éspedig az nem is barackfa. De ez csak
vicc, mert a fő az, amit az előbbiekben írtam. Fél hétkor aztán, mikor
üresen maradt a sziget, én is lemásztam a fáról, és hazamentem, és
vacsora után, egy szál gyertya mellett kellett a latint tanulnom, mert
az egész délutánt elvesztettem. Kedves Boka, én most már csak egyre
kérlek téged. Légy szíves, és hidd el, hogy igaz, amit írtam, és ne
hidd, hogy ez csak hazugság, és hogy én titeket félre akarlak vezetni
mint vörösinges kém. Én ezt azért írom, mert vissza akarok kerülni
hozzátok, és ki akarom érdemelni, hogy bocsássatok meg nekem. Én
nektek hű katonátok leszek, még azt se bánom, ha a főhadnagyi rangról
lecsapsz, mert én szívesen megyek vissza mint közlegény, most úgysincs
nálatok közlegény, mert a Nemecsek beteg, és csak a Janó kutyája az
egyetlen közlegény, de az is inkább hadikutya, és én legalább fiú
vagyok. Ha most még az egyszer megbocsátasz nekem, és visszaveszel
engem, akkor én már ma eljövök, és a csatában veletek fogok harcolni,
és a harc hevében fogom magamat úgy kitüntetni, hogy ezáltal minden
hibámat jóváteszem. Kérlek szépen, üzenj a Marival, hogy jöjjek-e,
vagy ne jöjjek, és ha azt üzened, hogy jöjjek, akkor rögtön jövök is,
mert amíg a Mari tenálad bent van a grundon ezzel a levéllel, addig
én itt állok a Pál utca 5. sz. alatt a kapu aljában, és várom a
feleletet. Maradok hű barátod
Geréb"
Mikor Boka a végére ért ennek a levélnek, úgy érezte, hogy Geréb nem
hazudik, s hogy annyira megjavult, hogy érdemes visszavenni. Magához
intette tehát a hadsegédjét, Cselét.
- Hadsegéd - mondta neki -, fújja meg a harmadik számú trombitajelet,
amely azt jelenti, hogy mindenki jöjjön a tábornokhoz.
- Mi a válasz, kérem? - kérdezte a Mari.
- Maga várjon egy kicsit, Mari - felelt parancsoló hangon a tábornok.
És megharsant a kis trombita, melynek éles hangjára bátortalanul
bukkantak elő a fiúk a farakások közül. Nem értették, hogy mi az,
hogy miért hívja őket a trombita a tábornokhoz. De miután látták,
hogy Boka nyugodtan áll a helyén, előmerészkedtek, s egy perc múlva
ismét ott állott a tábornok előtt az egész hadsereg, katonás rendben.
Boka felolvasta nekik a levelet, és megkérdezte tőlük:
- Visszavegyük?
És a fiúk, mi tagadás, jó fiúk voltak. Valamennyien egyszerre
ezt válaszolták:
- Vissza!
Boka pedig a cselédhez fordult, és így szólt:
- Mondja meg, hogy jöjjön ide. Ez a válasz.
Mari bámulta az egész dolgot, a hadsereget, a piros-zöld sapkákat,
a fegyvereket... De aztán kipöndörült a kiskapun.
- Richter! - kiáltott Boka, mikor magukra maradtak. Richter kilépett
a sorból.
- Melléd fogom rendelni Gerébet - mondta a tábornok -, és te fogsz rá
vigyázni. Ha az első gyanús jelet észreveszed, azonnal megfogod, és
bezárod a kunyhóba. Nem hiszem, hogy erre kerül a sor. De azért
mindig jó egy kis óvatosság. Pihenj! Ma nem lesz csata, mint a
levélből is láthatjátok. Mindaz, amit már terveztünk, holnapra marad.
Ha ők nem változtatnak haditervet, hát nálunk is minden a régiben
marad.
Épp folytatni akarta, mikor a kaput, amelyet a szolgálólány után nem
zárt be senki, most berúgta valaki, s Geréb ugrott be rajta ragyogó
arccal, boldogan, mint aki az ígéret földjére végre beteheti a lábát.
De mikor az egész hadsereget meglátta, elkomolyodott. Odalépett
Bokához, és általános figyelem közepette sapkájához emelte a kezét.
A Pál utcaiak piros-zöld sapkája volt a fején.
Szalutált, és ezt mondta:
- Tábornok úr, jelentkezem!
- Jó - mondta Boka minden ceremónia nélkül. - Richter mellé vagy
beosztva, egyelőre mint közlegény. Majd meglátom, hogy viseled magad
a csata napján, és akkor visszakaphatod a rangodat.
Azzal a hadsereg felé fordult.
- Tinektek pedig valamennyiőtöknek a legszigorúbban megtiltom, hogy
Gerébbel az ő hibájáról beszéljetek. Ő jóvá akarja tenni a bűnét, mi
pedig megbocsátunk neki. Senki egy szóval ne bántsa, hibáját a szemére
ne vesse. És őneki is megtiltom, hogy erről beszéljen, mert ez most
be van fejezve.
Néma csönd lett erre. A fiúk megint ezt mondták magukban: "Mégiscsak
okos fiú ez a Boka, megérdemli, hogy ő legyen a tábornok."
S azzal Richter rögtön magyarázni is kezdte Gerébnek, hogy a csatában
mi lesz a dolga holnap. Boka Cselével beszélgetett. S amint így
csöndesen diskuráltak, az őrszem, aki még mindig a palánk tetején
lovagolt, egyszerre csak bekapta a jobb lábát, amelyet eddig
kilógatott az utcára. Az arca rémült kifejezést öltött, s ijedten
dadogta:
- Tábornok úr... az ellenség jön!
Boka, mint a villám, ugrott a kapuhoz, és bereteszelte. Mindenki
Gerébre nézett, aki halálsápadtan állt Richter mellett. Boka haragosan
kiáltott rá:
- Hát mégis hazudtál?! Megint hazudtál?!
Geréb a meglepetéstől nem tudott felelni. Richter megkapta a karját.
- Mi ez?! - ordított Boka.
Erre aztán nagy nehezen dadogott valamit Geréb:
- Talán... talán észrevettek fönn a fán... és így akartak
félrevezetni...
Az őrszem kinézett az utcára, s aztán leugrott a palánkról, fölkapta
a fegyverét, és a sorba állott a többiekhez.
- Jönnek a vörösingesek! - mondta.
Boka a kapuhoz ment és kinyitotta. Bátran kiállott a kapu elé, az
utcára. Valóban jöttek a vörösingesek. De csak hárman voltak. A két
Pásztor jött, meg Szebenics. És amikor Bokát meglátták, Szebenics egy
kis fehér zászlót húzott elő a kabátja alól, és azzal integetett Boka
felé. Már messziről kiáltotta:
- Követek vagyunk!
Boka visszament a grundra. Szégyellte magát Geréb előtt egy kicsit,
amiért ilyen hirtelen meggyanúsította. Odaszólt Richternek:
- Bocsásd el! Csak követek jönnek, fehér zászlóval. Bocsáss meg,
Geréb!
Geréb szegény, föllélegzett. Már majdnem belekerült a csávába
ártatlanul. De az őrszem kikapott.
- Te pedig - kiáltott rá Boka - jól nézd meg, hogy mi van, mielőtt
tüzet kiabálsz! Adta ijedős csacsija! - És vezényelt: - Hátra,
mindenki, a farakások közé! Velem nem marad itt más, csak Csele
meg Kolnay. Indulj!
A hadsereg katonás léptekkel ment el, és nemsokára eltűnt a farakások
mögött, Gerébbel együtt. Épp akkor tűnt el az utolsó piros-zöld
sapka, mikor a kapun zörgettek a követek. A hadsegéd ajtót nyitott
nekik. Bejöttek. Mind a háromnak vörös inge és vörös sapkája volt.
Fegyvertelenül jöttek, és Szebenics magasra tartotta a fehér zászlót.
Boka tudta, mi illik ilyenkor. Fogta a lándzsáját, és a palánkhoz
támasztotta, hogy őneki se legyen fegyvere. Kolnay és Csele szó nélkül
követték a példáját, sőt Csele odáig ment a buzgóságban, hogy még a
trombitát is letette a földre.
Az idősebbik Pásztor lépett elő.
- Hadvezér úrhoz van szerencsém?
Csele felelt:
- Igen. Ő a tábornok.
- Mi követségbe jöttünk - mondta Pásztor -, és én vagyok a követség
vezére. Azért jöttünk, hogy hadvezérünk, Áts Ferenc nevében megizenjük
a háborút.
Mikor a vezér nevét említették, az egész követség szalutált. Bokáék
is a sapkájukhoz emelték a kezüket, udvariasságból. Pásztor folytatta:
- Nem akarjuk meglepni az ellenfelet. Mi pontban fél háromkor jövünk
ide. Ezt akartuk mondani. Kérjük a választ.
Boka érezte, hogy ez nagyon fontos pillanat. Kissé reszketett a hangja,
mikor felelt:
- A hadüzenetet elfogadjuk. Valamire nézve azonban meg kell állapodnunk.
Én nem akarom, hogy ebből verekedés legyen.
- Mi sem akarjuk - szólt komoran Pásztor, és ahogy szokta, mellének
szegte a fejét.
- Én azt akarom - folytatta Boka -, hogy mindössze háromféle harcolási
mód legyen. Homokbombák, szabályszerű birkózás és lándzsavívás. Tudják
jól a szabályokat, ugye?
- Igen.
- Akinek mind a két válla érinti a földet, az le van győzve, és többé
nem birkózhatik. De azért szabad a másik két módon harcolnia.
Beleegyeznek?
- Bele.
- A lándzsával pedig sem verekedni, sem szúrni nem szabad. Vívni kell.
- Úgy van.
- És kettő egy ellen nem támadhat. De csapatok csapatok ellen
támadhatnak. Elfogadják?
- Elfogadjuk.
- Akkor nincs több mondanivalóm.
Szalutált. És Csele meg Kolnay is haptákba állván, szalutált. A
követség viszonozta a tisztelgést, és Pásztor ismét megszólalt:
- Még valamit kell kérdeznem. A vezérünk azzal is megbízott, hogy
kérdezősködjünk, mi van Nemecsekkel. Azt hallottuk, hogy beteg.
És ha beteg, akkor arra is megbízásunk van, hogy meglátogassuk,
mert olyan bátran viselkedett a múltkor nálunk, hogy mi az ilyen
ellenséget nagyon becsüljük.
- A Rákos utcában lakik, a harmadik szám alatt. Nagyon beteg.
Erre néma tisztelgés következett. Szebenics ismét magasra emelte a
zászlót, Pásztor elkiáltotta magát: - Indulj! - és a követség kivonult
a kapun. Még hallották az utcáról a kis trombita harsogását, mellyel
a tábornok ismét maga köré hívta a hadsereget, hogy a történteket
elmondja nekik.
A követség pedig sietve masírozott a Rákos utca felé. Az előtt a
ház előtt, amelyben Nemecsek lakott, megállottak. A kapuban állt
egy kislány, attól megkérdezték:
- Lakik itt a házban bizonyos Nemecsek?
- Igen - mondta a kislány, és odavezette őket a szegényes földszinti
lakáshoz, melyben Nemecsek lakott. Az ajtó mellett kis, kékre mázolt
pléhtábla volt, ezzel a felírással: "Nemecsek András szabó".
Beléptek, köszöntek. Elmondták, miért jöttek. Nemecsek anyja, egy
szegény, sovány kis szőke asszony, aki nagyon hasonlított a fiához -
vagy jobban mondva: akihez nagyon hasonlított a fia -, bevezette őket
a szobába, ahol a közlegény az ágyban feküdt. Szebenics itt is magasra
emelte a fehér zászlót. És itt is az egyik Pásztor lépett elő:
- Áts Ferenc üdvözletét küldi neked, és kívánja, hogy gyógyulj meg.
A kis szőke, aki sápadtan, borzas fejjel feküdt a párnán, erre a szóra
felült az ágyban. Boldogan mosolygott, és ez volt az első kérdése:
- Mikor lesz a háború?
- Holnap.
Erre elszomorodott.
- Akkor én még nem lehetek ott - mondta bánatosan.
De a követség erre nem felelt. Sorra kezet fogtak Nemecsekkel,
és a komor, vad arcú Pásztor elérzékenyülve szólt:
- Nekem pedig bocsáss meg.
- Megbocsátok - mondta csöndesen a kis szőke, és köhögni kezdett.
Visszafeküdt a párnára, és Szebenics megigazította a feje alatt
a párnát. Aztán azt mondta Pásztor:
- Na, most megyünk.
Megint fölemelte a zászlótartó a fehér zászlót, és mind a hárman
kimentek a konyhába. Ott a Nemecsek anyja sírva mondta:
- Ti mind... ti mind olyan derék, jó fiúk vagytok... hogy így
szeretitek az én szegény kisfiamat. Ezért... ezért... mind a
hárman kaptok most egy csésze csokoládét...
A követség tagjai egymásra néztek. A csokoládé csábító dolog volt.
De azért mégis előlépett Pásztor, és most az egyszer nem hajtotta
a mellére, hanem fölemelte szép barna fejét, és büszkén mondta:
- Nekünk ezért nem jár csokoládé. Indulj!
És kimasíroztak.
Gyönyörű tavaszi nap volt a háború napja. Reggel esett az eső, és az
iskolában, szünet alatt a fiúk szomorúan néztek ki az ablakon. Azt
hitték, az eső el fogja verni az egész csatát. De délfelé szépen
elállott az eső, és kitisztult az ég. Egy órakor már ragyogott az édes
tavaszi napsugár, fölszikkadt a kövezet, s mikor a fiúk hazamentek
az iskolából, megint meleg volt, és friss illatokat hozott a szellő a
budai hegyekről. Ez volt a legszebb csataidőjárás, amit csak kívánni
lehetett. Az erődökben felhalmozott homok megázott, de meg is száradt
egy kicsit délutánra. A bombák így használhatóbbak voltak.
Nagy volt a szaladás egy órakor. Rohant haza mindenki, és már
háromnegyed kettőkor a grundon zsibongott a hadsereg. Némelyiknek
még a zsebében volt az ebédről maradt kenyér, onnan eszegette. De
most már nem volt oly nagy az izgalom, mint tegnap. Tegnap még nem
tudták, mi lesz. De a követek megjelenése eloszlatta az izgatottságot,
melynek helyébe a komoly várakozás lépett. Most már tudták, mikor
jönnek, és tudták, milyen lesz a harc. Forrott valamennyiben a
harckészség, és már szerettek volna az ütközet hevében lenni. Az
utolsó félórában azonban változást tett Boka a haditerven. Mikor a
fiúk összegyülekeztek, meglepetve látták, hogy a negyedik és ötödik
erőd előtt nagy és mély árok húzódik. Az ijedősebbek rögtön arra
gondoltak, hogy ezt az ellenség csinálta, és megrohanták Bokát:
- Láttad azt az árkot?
- Láttam.
- Ki csinálta?
- Janó csinálta ma hajnalban, az én megrendelésemre.
- Minek ez?
- Ezzel megváltozik a haditerv egy része.
Megnézte a jegyzetét, és előhívta az "A" és "B" zászlóalj
parancsnokait.
- Látjátok azt az árkot?
- Látjuk.
- Tudjátok, mi a sánc?
Nem nagyon tudták.
- A sánc - mondta Boka - arra való, hogy a sereg meghúzódjék benne,
el legyen rejtve az ellenség elől, s csak a kellő pillanatban kezdje
el a harcot. A haditerv megváltozik, mert ti nem a Pál utcai kapunál
fogtok állani. Rájöttem, hogy ez nem jó. Ti mind a két zászlóaljjal
a sáncárokban fogtok elbújni. Mikor az ellenségnek ez a része bejön a
Pál utcai kapun, az erődök azonnal megkezdik a bombázást. Az ellenség
az erődök felé megy, mert nem látja a farakások tövében a sáncot.
Mikor ötlépésnyire van a sánctól, ti kidugjátok az árokból a
fejeteket, és onnan hirtelen bombázni kezditek őket homokkal. Az
erődök közben egyre tovább tüzelnek. Ekkor ti kirohantok a sáncból,
és rávetitek magatokat az ellenségre. Nem kergetitek őket rögtön a
kapu felé, hanem megvárjátok, míg mi végzünk a Mária utcai résszel,
és csak mikor én rohamot fúvatok, akkor kergessétek őket a kapu felé.
Mire mi a Mária utcai részt beszorítottuk a kunyhóba, az első és
második erőd legénysége átrohan a többi erődbe, és a mi Mária utcai
seregünk a ti segítségetekre jön. Tehát ti csak feltartóztatjátok
őket. Értitek?
- Hogyne.
- És ekkor fúvatom a rohamot. Ekkor már kétszer annyian leszünk, mint
ők, mert az ő seregük fele akkor már a kunyhóban lesz. És a törvények
szerint csapattámadásnál nem baj, ha többen vagyunk. Csak a személyes
támadásnál nem szabad kettőnek egy ellen menni.
Mikor ezt mondta, Janó odament a sánchoz, és megigazgatta néhány
kapavágással. Aztán még egy talicska homokot öntött bele.
Az erődök legénysége ezalatt serényen munkálkodott, sürgött-forgott
a farakások tetején. Az erődök úgy voltak csinálva, hogy a fahasábok
közül csak a fejük látszott ki a fiúknak. Le-lehajoltak, eltűntek,
majd újra felbukkantak. Csinálták a homokbombákat. Minden erőd fokán
kicsiny piros-zöld zászlót lengetett a szél, csak a sarkon levő,
harmadik számú erődről hiányzott a zászló. Ez a hiányzó zászló volt
az, amit Áts Feri annak idején elvitt. Ennek a helyébe nem tűztek
másikat, mert ezt a csatában akarták visszafoglalni.
Igen ám, de még emlékezhetünk rá, hogy ez a sok viszontagságon
átment zászló legutóbb Gerébnél volt. Először Áts Feri vitte el,
s a vörösingesek elrejtették a füvészkerti romban. Onnan elvitte
Nemecsek, akinek az apró lábnyomait a porban fölfedezték. Amaz
emlékezetes estén, amikor egyszerre csak a vörösingesek közé pottyant
a kis szőke a fáról, a Pásztorok kicsavarták a kezéből, és ismét
visszakerült a tomahawkok közé, a vörösingesek titkos fegyvertárába.
Onnan legutóbb Geréb hozta el, hogy kedveskedjék vele a Pál
utcaiaknak. De már akkor megmondta Boka, hogy nekik visszalopott
zászló nem kell. Ők becsülettel akarják visszaszerezni a zászlót.
Tehát tegnap, alighogy eltávozott birodalmukból a vörösinges
küldöttség, egy Pál utcai küldöttség kelt útra a zászlóval a
Füvészkert felé.
A Füvészkertben épp nagy haditanács volt, mikor odaértek. Csele
vezette a követeket, akik ketten voltak: Weisz és Csónakos. Cselénél
fehér zászló volt, s a piros-zöld zászlót újságpapirosba göngyölve
vitte Weisz.
Az őrök elibük álltak a fahídon:
- Állj, ki vagy?!
Csele kihúzta a kabátja alól a fehér zászlót, és magasra emelte. De
szólni - egy szót se szólt. Az őrök nem tudták, ilyenkor mi a szokás.
Hát bekiáltottak a szigetre:
- Huja! Hopp! Idegenek vannak itt!
Erre Áts Feri ment ki a hídra. Ő már tudta, mit jelent a fehér zászló.
Beeresztette a követeket a szigetre.
- Követségbe jöttetek?
- Igen.
- Mit akartok?
Csele előlépett:
- Visszahoztuk ezt a zászlót, amit elvettetek tőlünk. Már nálunk volt,
de nekünk így nem kell. Hozzátok magatokkal holnap a csatába, és ha el
tudjuk venni tőletek, akkor elvesszük. Ha nem, akkor a tiétek marad.
Ezt üzeni a tábornokom!
Intett Weisznek, aki nagy komolyan csomagolta ki a papírból a zászlót,
s mielőtt átadta volna, megcsókolta.
- Szebenics fegyvertáros! - kiáltotta Áts.
- Nincs itt! - hangzott a sűrűből.
Csele megszólalt:
- Épp most volt nálunk követségben.
- Igaz - mondta Áts Feri -, ezt elfelejtettem. Hát jöjjön elő a
helyettes fegyvertáros.
Egy bokor ágai széthajlottak, és a kis fürge Wendauer jelent meg
a vezér előtt.
- Vedd át a követektől a zászlót - mondta -, és tedd el a
fegyvertárba.
Azzal a követekhez fordult.
- A zászlót a csatában Szebenics fegyvertáros fogja vinni.
Ez a válaszom.
Csele ismét fel akarta emelni a fehér zászlót, annak jeléül, hogy
elmennek, mikor megint megszólalt a vörösinges vezér.
- A zászlót - mondta - valószínűleg Geréb vitte vissza hozzátok.
Csönd volt. Nem felelt senki.
Áts megkérdezte:
- Geréb volt?
Csele haptákba vágta magát.
- Erre nincs megbízásom! - mondta katonásan, aztán rákiáltott a
legényeire: - Vigyázz! In-dulj!
És otthagyta a vezért. Nemhiába mondták Cseléről, hogy gigerli,
nemhiába volt elegáns fiú Csele, meg kell neki adni, hogy ezt
katonásan csinálta. Nem volt hajlandó elárulni az ellenségnek
senkit, még az árulót sem.
És Áts Feri e pillanatban egy kicsit le volt főzve. Wendauer ott
állott a zászlóval, és bámult. Aztán dühösen kiáltott rá a vezér:
- Mit bámészkodol itten?! Vidd a zászlót a helyére!
Wendauer elkullogott, és közben azt gondolta: "Mégiscsak nagyszerű
fiúk ezek a Pál utcai fiúk! Íme, ez már a második közülük, aki
lefőzte a rettenetes Áts Ferit!"
Így került vissza hozzájuk a zászló. És ezért nem volt zászló a
harmadik számú erődön.
Az őrszemek már fenn ültek a palánkon. Az egyik a Mária utcai palánk
tetején lovagolt, a másik a Pál utcain. A farakások közül, a siető,
sürgő-forgó, rendezkedő csoportból elősietett Geréb. Boka elé állt,
és összecsapta a sarkát.
- Tábornok úrnak alássan jelentem, egy kérésem volna.
- Mi az?
- Tábornok úr ma azt parancsolta nekem, hogy a harmadik erődbe menjek
vártüzérnek, mert az a sarkon van, és a legveszélyesebb. Meg azért
is, mert arról hiányzik a zászló, amit én már egyszer elhoztam ide.
- Igen. És mit akarsz?
- Azt akarom kérni, hogy még ennél is veszedelmesebb helyre jussak.
Már cseréltem is Barabással, aki a sáncba van rendelve. Ő jó dobó,
neki hasznát lehet venni az erődben. Én meg nyíltan akarok harcolni,
a sáncból, az első sorban. Tessék ezt megengedni.
Boka végignézett rajta.
- Mégis derék fiú vagy, Geréb.
- Megengedi?
- Meg.
Geréb szalutált, de ott maradt a tábornok előtt.
- No, mit akarsz még? - kérdezte ez tőle.
- Csak azt akarom mondani - válaszolta kissé zavartan a vártüzér -,
hogy örültem, amiért azt mondtad: "Derék fiú vagy, Geréb", de nagyon
fájt, hogy így mondtad: ""Mégis" derék fiú vagy, Geréb."
Boka mosolygott.
- Erről nem tehetek. Ennek te vagy az oka. De most ne érzékenykedjél.
Hátra arc, indulj! Eredj a helyedre.
És Geréb elmasírozott. Örömmel bújt be a sáncba, és rögtön hozzákezdett
a nedves homokból való bombagyártáshoz. A sáncból pedig egy maszatos
alak mászott ki. Barabás volt. Odakiáltott Bokának:
- Megengedted?
- Meg! - kiáltott vissza a tábornok.
Szóval még nem nagyon hittek ennek a Gerébnek. Így jár az, aki hűtlen
volt. Ellenőrzik még akkor is, amikor igazat mond. De a tábornok szava
ezt a kétséget is eloszlatta. Barabás felmászott a sarokerődre, s
lehetett látni alulról, amint az erőd parancsnokánál szalutálva
jelentkezett. De a következő pillanatban már mind a kettő lekapta
buksi fejét a bástya mögé. Dolgoztak ők is. Gúlákba rakták a bombákat.
Így telt néhány perc. A fiúk szemében néhány óra volt ez a néhány
perc, és a türelmetlenség annyira fokozódott, hogy ilyen kiáltások
hallatszottak:
- Talán meggondolták?
- Megijedtek!
- Cselt főztek ki!
- Nem jönnek!
Két óra után néhány perccel a hadsegéd benyargalta az összes
hadállásokat azzal a paranccsal, hogy minden piszmogásnak vége legyen,
mindenki vágja magát vigyázzba, mert a tábornok megtartja az utolsó
szemlét. És mikor a hadsegéd az utolsó hadállásnál jelentette ezt,
az elsőnél már megjelent Boka, némán, szigorúan. Előbb a Mária utcai
sereget nézte meg. Ott minden rendben volt. A két zászlóalj mereven
állt a nagykaputól jobbra-balra. A parancsnokok előléptek.
- Rendben van - mondta Boka.
- Tudjátok a kötelességteket?
- Tudjuk. Futást színlelünk.
- Aztán... hátba!
- Igenis, tábornok úr!
Majd a kunyhót vizsgálta meg. Az ajtót kinyitotta, és a nagy, rozsdás
kulcsot kívülről dugta be a zárba. Meg is forgatta benne, hogy jár-e.
Aztán az első három erődöt nézte meg. Két-két legény állt minden
erődben. A homokbombák készen, gulába rakva. A hármas számú erődben
háromszor annyi bomba volt, mint a többiben. Ez volt a főerősség.
Itt három tüzér vágta magát haptákba, mikor a tábornok megjelent.
A 4., 5., 6. erődökben tartalék bombák voltak.
- Ezekhez ne nyúljatok - szólt Boka -, mert a tartalék homok arra
való, hogy legyen mivel tüzelni, ha a többi erődökből átparancsolom
ide a tüzéreket.
- Igenis, tábornok úr!
Az ötös erődben oly nagy volt a "drukk", hogy mikor a tábornok
odaérkezett, a túlbuzgó tüzér rákiáltott:
- Állj, ki vagy?!
A másik oldalba lökte. Boka pedig rákiáltott:
- A tábornokodat se ismered meg? Te szamár! - Aztán hozzátette: -
Az ilyet legjobb volna mindjárt főbe lövetni!
Az izgatott tüzér halálra ijedt. Eszébe se jutott hamarjában, hogy nem
nagyon valószínű, hogy őt itt főbe lőjék. Sőt Boka sem törődött azzal,
hogy ezúttal - ami csak nagy ritkán esett meg vele - bolondot mondott.
Továbbment, és a sánchoz ért. A mély árokban két zászlóalj guggolt.
Köztük kuporgott Geréb, boldog mosollyal az arcán. Boka felállt a
sánc dombjára.
- Fiúk - kiáltott lelkesen -, tőletek függ a csata sorsa! Ha ti fel
tudjátok tartóztatni az ellenséget, amíg a Mária utcai sereg végez,
megnyertük a csatát! Ezt jól jegyezzétek meg!
Harsány ordítás felelt erre az árokból. A guggoló alakok tűzbe jöttek.
Mulatságos kis figurák voltak, amint a sáncárokban ordítoztak, és
lengették a sapkájukat, anélkül hogy felállottak volna.
- Csönd! - kiáltott a tábornok.
És kiment a grund közepére. Ott már várta Kolnay a trombitával.
- Hadsegéd!
- Parancs!
- Nekünk valami olyan helyre kell mennünk, ahonnan az egész harcteret
láthatjuk. A hadvezérek a csatát rendszerint dombtetőről szokták
nézni. Hát mi fel fogunk mászni a kunyhó tetejére.
A következő percben már a kunyhó tetején állottak. A nap megcsillant
Kolnay trombitáján, és ez roppant harcias külsőt adott a hadsegédnek.
A tüzérek az erődökből mutogatták egymásnak.
- Nézd...
S ekkor előkerült Boka zsebéből a színházi gukker, mely már szerepelt
egyszer, a Füvészkertben. A vállára akasztotta a szíját, s e percben
alighogy némi csekély külsőségekben különbözött a nagy Napóleontól.
Hadvezér volt, annyi szent. És vártak.
Történetíróhoz pontos időszámítás illik, tehát pontosan jegyezzük fel,
hogy hat perccel ezután a Pál utca felől trombitaszó hangzott. Idegen
trombita volt. És erre a hangra fészkelődni kezdtek a zászlóaljak.
- Jönnek! - adták szájról szájra.
Boka egy kicsit elsápadt.
- Most! - mondta Kolnaynak. - Most dől el a birodalmunk sorsa!
Néhány pillanattal ezután mind a két őrszem leugrott a palánk
tetejéről, és futva igyekezett a kunyhó felé, melynek tetején
a tábornok állt. A kunyhó előtt megálltak és szalutáltak.
- Jön az ellenség!
- Helyre! - kiáltott Boka, és a két őrszem rohant a helyére. Az egyik
a sáncba, a másik a Mária utcai sereghez. Boka a szeméhez emelte a
távcsövet, és halkan mondta Kolnaynak:
- Vedd a szádhoz a trombitát.
Ez is megtörtént. Aztán hirtelen levette szeme elől Boka a gukkert,
pirosság ömlött el az arcán, és lelkes hangon mondta:
- Fújd!
És felharsant a trombitajel. A birodalom mindkét kapuja előtt megálltak
a vörösingesek. Ezüstvégű lándzsáikon szikrázott a napfény, vörös
ingükben, vörös sapkájukban olyanok voltak, mint a vörös ördögök. Az
ő trombitáik is rohamot fújtak, és most tele volt a levegő izgató
trombitaharsogással. Kolnay egyre fújta, egy pillanatra sem hagyta
abba.
- Tata... tra... trara... - hangzott egyre a kunyhó tetejéről.
Boka most Áts Ferit kereste a távcsővel. Felkiáltott:
- Ott van... Áts Feri a Pál utca felől jött... Szebenics is vele
van... ott viszi a mi zászlónkat... Kemény dolga lesz a Pál utcai
seregnek!
A Mária utca felől jövőket az idősebbik Pásztor vezette. Vörös zászlót
lengettek. És harsogott a három trombita szünet nélkül. A vörösingesek
pedig csak álltak a kapukban, zárt csatasorban.
- Valamit terveznek - mondta Boka.
- Mindegy! - kiáltotta a hadsegéd, egy pillanatra abbahagyva a
trombitálást. De a következő pillanatban már tovább fújta teli
tüdőből: - Tata... tra... trara...
Aztán hirtelen elhallgattak a vörösingesek trombitái. A Mária utca
felől jövők hatalmas csataordításban törtek ki:
- Huja, hopp! Huja, hopp!
És berohantak a kapun. A mieink egy pillanatra elibük álltak, mintha
fel akarnák venni a harcot, de a következő pillanatban már vad futással
rohantak, ahogy a haditerv parancsolta.
- Bravó! - kiáltott Boka. Aztán hirtelen a Pál utca felé nézett. Az
Áts Feri serege - nem jött be a kapun. Állott a sereg, mint a cövek,
a nyitott kapu előtt, az utcán.
Boka megijedt.
- Mi ez?
- Valami csel - mondta reszketve Kolnay. Majd megint balra néztek.
A mieink futottak, s a vörösingesek ordítva vetették magukat utánuk.
Most Boka, aki eddig komolyan, majdnem megszeppenve nézte az Áts
Feri hadosztályának tétlenségét, egyszerre olyat csinált, amire az
ő életében eddig még nem volt példa. Feldobta magasra a sapkáját,
ordított egy nagyot, táncolni kezdett a kunyhó tetején, mintha
megbolondult volna, úgyhogy a korhadt alkotmány majdnem beszakadt
alatta.
- Meg vagyunk mentve! - kiáltotta.
Rárohant Kolnayra, megölelte és megcsókolta. Aztán táncolni kezdett
vele. A hadsegéd ebből egy szót sem értett. Meglepetve kérdezte:
- Mi ez? Mi ez?
Boka arrafelé mutatott, ahol Áts Feri állott a seregével
mozdulatlanul.
- Látod azt?
- Látom.
- No, hát nem érted?
- Nem én!
- Ó, te buta... mi meg vagyunk mentve! Győztünk! És te nem érted?!
- Nem én!
- Látod, hogy mozdulatlanul állnak?
- Hogyne látnám!
- Nem jönnek be... várnak.
- Látom.
- Hát miért várnak? Mire várnak? Arra várnak, hogy a Pásztor hadosztálya
végezzen a Mária utcában. És ők csak akkor fognak támadni. Én ezt
rögtön megláttam, mikor látható volt, hogy nem egyszerre támadnak!
Az a szerencsénk, hogy ők ugyanolyan haditervet csinálnak, mint mi.
Azt akarták, hogy Pásztor kergesse ki seregünk felét a Mária utcába,
és akkor a másik felét egyszerre támadják meg: Pásztor hátulról, Áts
Feri elölről. De ebből nem esznek! Gyere!
És már mászni is kezdett lefelé.
- Hova?
- Csak gyere velem! Itt nincs mit néznünk, mert ezek ugyan meg nem
moccannak. Gyerünk segíteni a Mária utcai seregünknek!
A Mária utcai sereg gyönyörűen csinálta a dolgát. Összevissza
futkosott a gépház előtt, az eperfák körül. Ravaszul csinálták,
mert még ilyeneket is kiabáltak:
- Jaj! Jaj!
- Végünk van!
- El vagyunk veszve!
A vörösingesek ordítva üldözték őket. Boka most már csak azt figyelte,
hogy bele fognak-e menni a csapdába. A mieink ugyanis hirtelen
eltűntek a gépház mellett. A sereg fele a kocsiszínbe, a másik fele
a kunyhóba menekült.
Pásztor kiadta a jelszót:
- Utánuk! Fogjátok el őket!
És a vörösök utánuk rohantak, a gépház mögé.
- Fújd! - kiáltott Boka.
És a kis trombita megharsant, jelezve, hogy az erődök kezdjék a
bombázást. És vékony gyerekhangok diadalordítása jött az első három
erőd felől. Tompa pufogás hallatszott. A homokbombák repülni kezdtek.
Boka piros volt, és egész testében reszketett.
- Hadsegéd! - kiáltott.
- Jelen!
- Rohanj a sáncba, és mondd meg, hogy várjanak! Ők csak várjanak. Majd
ha rohamot fúvatok, akkor kezdjék. És a Pál utcai erődök is várjanak!
A hadsegéd már rohant is. A kunyhónál azonban hasra feküdt, és a sánc
földhányása mögött hason csúszva ment előre a sáncig, hogy a kapuban
még mindig mozdulatlanul álló ellenség meg ne lássa. Suttogva adta le
a parancsot a legszélsőnek, s aztán úgy, ahogy jött, hason csúszva
ment vissza a tábornokhoz.
- Rendben van - jelentette.
A gépház mögött tele volt ordítással a levegő. A vörösingesek
azt hitték, hogy győztek. A három erőd derekasan tüzelt, és ez
megakadályozta őket abban, hogy felrohanjanak a farakásokra. A szélső
erődben, a nevezetes harmadik erődben Barabás ingujjra vetkőzve úgy
harcolt, mint egy oroszlán. Egyebet se csinált, csak az öregebb
Pásztort vette célba. Egymás után puffantak a puha homokbombák a
Pásztor fekete fején.
És minden bombával kiáltott egyet Barabás:
- Nesze, öcsém!
A puha homok szemét-száját teleszórta Pásztornak, aki dühösen
prüszkölt.
- Megállj, jövök! - ordította haragosan.
- Csak gyere! - kiáltott Barabás, célzott és dobott. Most megint
tele lett a szája homokkal a vörösingesnek. Óriási éljenzés tört ki
az erődökön.
- Egyél homokot! - kiáltott nekihevülten Barabás, és két kézzel szórta
a bombát, valamennyit Pásztor felé. És a másik kettő se volt rest. A
sarokerőd úgy dolgozott, hogy öröm volt nézni. A gyalogos sereg pedig
némán kucorgott a kocsiszínben meg a kunyhóban, várva a parancsot,
hogy előrohanjon. A vörösingesek most már az erődök tövében voltak,
és a legkeményebb harcot vívták. Pásztor újra parancsot adott:
- Fel a farakásokra!
- Puff! - kiáltott Barabás, és orron dobta a vezért.
- Puff! - vették át a jelszót a többi erődök is, és a felkapaszkodni
készülők fejére valóságos homokzáport zúdítottak.
Boka megfogta Kolnay karját.
- Fogytán van a homok - mondta -, innen látom. Már Barabás is csak
egy kézzel dobál, pedig a sarokerődben háromszor annyi volt...
Valóban, most mintha gyöngült volna a tüzelés.
- Mi lesz? - kérdezte Kolnay.
Boka most már nyugodt volt.
- Győzni fogunk!
E pillanatban a második számú erőd megszüntette a tüzelést. Nyilván
elfogyott a homok.
- Itt a pillanat! - kiáltotta Boka. - Rohanj a kocsiszínbe!
Támadjanak!
Ő maga a kunyhóhoz ugrott. Felrántotta az ajtót, és bekiáltott:
- Roham!
És ugyanegy pillanatban rohant elő a két zászlóalj, az egyik a
kocsiszínből, a másik a kunyhóból. Épp jókor érkeztek. Pásztor már
fél lábbal fenn volt a második erődön. Belekapaszkodtak és lehúzták.
A vörösingesek most megzavarodtak. Ők azt hitték, hogy a futó sereg a
farakások közé menekült, s hogy az erődök arra valók, hogy ne eresszék
be az ellenséget a farakások közé. És íme, egyszerre hátba támadták
őket azok, akik az imént még "előlük" futottak...
Komoly haditudósítók, akik igazi háborúkban vettek részt, azt mondják,
hogy a háború legnagyobb veszedelme a zavar. A hadvezérek az ágyúk
százaitól sem félnek úgy, mint egy parányi kis zavartól, mely
pillanatok alatt általános kavarodássá szokott növekedni. És ha az
igazi, ágyús, puskás hadsereget meggyöngíti a zavar, ugyan hogy vágta
volna ki magát ebből a bajból néhány vörös tornaingbe öltözött kis
gyalogos katona?
Nem értették a dolgot. Az első pillanatban még azt sem tudták, hogy
ezek ugyanazok, akik az imént eltűntek előlük. Azt hitték, ez új
hadsereg. Csak mikor ráismertek egyesekre, látták, hogy megint azokkal
kerültek össze.
- Honnan a föld alól kerültek ezek elő?! - kiáltott Pásztor, miközben
két erős kar belekapaszkodott a lábába, és lehúzta az erődről.
Most Boka is harcolt. Kinézett magának egy vörösingest, és birkózni
kezdett vele. Birkózás közben lassan és ügyesen a kunyhó felé
szorította. A vörösinges e pillanatban látta, hogy nem boldogul
Bokával. Kapta magát tehát, és gáncsot vetett neki. Az erődökről,
ahonnan figyelemmel kísérték ezt a párharcot, felhangzott a
tiltakozás:
- Gyalázat!
- Gáncsot vetett!
Boka a gáncs következtében elesett. De ugyanabban a pillanatban már
talpon is volt. Rákiáltott a vörösre:
- Gáncsot vetettél! Ez törvényt bont!
Intett Kolnaynak, s egy szempillantás alatt a kunyhóba vitték a
kapálózó vörösingest. Boka rázárta az ajtót. Lihegve mondta:
- Ostoba volt. Ha rendesen birkózott volna, nem bírtam volna vele.
Így azonban jogunk volt kettőnknek ellene menni...
És újból a csatasorba rohant, ahol már párokra oszolva birkóztak
a legények. Ami kevés homok még az első két erődben volt, azt arra
használták a tüzérek, hogy a birkózó ellenségre szórják. A Pál utcai
telekre néző erődök hallgattak. Vártak.
Kolnay épp birkózáshoz akart kezdeni, mikor Boka rárivallt:
- Ne birkózzál! Eridj, vidd a parancsot, hogy az első és a második
erőd legénysége menjen át a négyes és ötös erődbe!
Kolnay keresztülvágta magát a birkózók során, és vitte az üzenetet.
Az első két erődről csakhamar eltűnt a zászló, mert ezt is magukkal
vitték a fiúk az új harcvonalba.
És egyik diadalkiáltás a másik után hangzott fel. De a legnagyobb akkor
hangzott, amikor Pásztort, magát a rettenetes, legyőzhetetlen Pásztort
Csónakos ölre kapta, és úgy vitte a kunyhó felé. Egy pillanat, és
Pásztor már tehetetlen dühvel dörömbölt a kunyhón, csakhogy -
belülről...
Óriási lárma tört ki erre. A vörösingesek csapata érezte, hogy veszve
van. A fejüket végleg elvesztették, amikor a vezérük eltűnt közülük.
Most már csak abban bizakodtak, hogy az Áts Feri hadosztálya fogja
helyreütni a csorbát. És egyik vörösingest a másik után hurcolták be
a kunyhóba, egyre fölharsanó, meg-megújuló diadalordítás közepette,
ami elhangzott a Pál utcai küszöbön mozdulatlanul álló sereghez is.
Áts Feri, aki fel-alá sétált az arcvonal előtt, büszke mosollyal mondta:
- Halljátok? Mindjárt megkapjuk a jelt.
Az volt ugyanis a vörösingesek közt a megállapodás, hogy mikor a
Pásztor-hadosztály végez a Mária utcában, megfúvatják a trombitát,
s akkor egyszerre támad Pásztor és Áts Feri. De már akkor a kis
Wendauer, aki a Pásztorék trombitása volt, benn dörömbölt a többivel
együtt a kunyhóban, és a trombitája homokkal teletömve nyugodott szép
csöndesen a harmadik erődben, a hadizsákmányok között...
Míg ezek itt történtek a gépház és kunyhó körül, Áts Feri nyugodtan
biztatta az embereit:
- Csak legyetek türelemmel. Amint meghalljuk a trombitajelt, előre!
De a várva várt trombitajel csak nem jött. Az ordítozás, kiabálás
egyre gyöngébb lett, sőt határozottan úgy hallatszott, mintha valami
zárt helyről jönne... És mikor a két piros-zöld sapkás zászlóalj az
utolsó vörösingest is betuszkolta a kunyhóba, s mikor erre kitört a
leghatalmasabb diadalordítás, amit a grund még valaha életében hallott,
az Áts Feri hadosztályában ideges mozgolódás volt észrevehető.
A fiatalabbik Pásztor kilépett a sorból.
- Azt hiszem - mondta -, valami baj történt.
- Ugyan miért?
- Mert ez nem az ő hangjuk, ez csupa idegen hang.
Áts Feri fülelt. Valóban, ő is úgy hallotta, hogy ez idegen torkok
muzsikája. De azért nyugodtságot színlelt.
- Nem történt azokkal baj - mondta -, ők csöndben harcolnak. A Pál
utcaiak kiabálnak, mert bajban vannak.
E pillanatban, mintha csak azért történt volna, hogy Áts Ferit
megcáfolja, tisztán hallható "éljen" harsant fel a Mária utca felől.
- Ejha! - mondta Áts Feri. - Ez éljenzés volt!
A kisebbik Pásztor izgatottan szólt:
- Aki bajban van, nem szokott éljenezni! Talán mégse kellett volna oly
biztosra venni, hogy a bátyám serege győzni fog...
És Áts Feri, aki okos fiú volt, most már érezte, hogy nem sikerült
a számítása. Sőt már azt is érezte, hogy ezzel az egész serege
elvesztette a csatát, mert most őneki magának kell a Pál utcaiak
egész seregével fölvenni a harcot. Az utolsó reménye, a várva várt
trombitajel pedig nem harsant fel...
Hanem felharsant ehelyett egy másik trombitajel. Egy ismeretlen
trombita hangja, mely a Boka seregének szólt. Ez azt jelentette, hogy
a Pásztor serege utolsó szál emberéig el van fogva, be van zárva,
és hogy most kezdődik meg a támadás a telek felől. S valóban, a
trombitajelre kettéoszlott a Mária utcai hadsereg, s egyik része a
kunyhó mellett, másik része pedig a hatos erőd mellett bukkant fel,
kissé megtépett ruhában, de csillogó szemmel, diadalmas jókedvben,
egy győzelmes csata tüzében megedzve.
Most már teljes bizonyossággal tudta Áts Feri, hogy Pásztor serege meg
van verve. Egy-két pillanatig farkasszemet nézett az újonnan érkezett
két zászlóaljjal, s hirtelen a fiatalabbik Pásztorhoz fordult.
Izgatottan mondta:
- De hát ha megverték őket, hol vannak? Ha kiszorították őket az
utcára, miért nem sietnek hozzánk?
Kinéztek a Pál utcára, sőt Szebenics elrohant a Mária utcáig. Sehol
senki. Egy téglás szekér cammogott végig a Mária utcán, s néhány
járókelő ment csöndesen a dolga után.
- Sehol senki! - jelentette kétségbeesve Szebenics.
- De hát mi lett velük?
És csak most jutott eszébe a kunyhó.
- Ezeket bezárták! - kiáltott magánkívül a haragtól. - Ezeket
megverték, és bezárták a kunyhójukba!
Most pedig - az iménti cáfolat helyett - megerősítést kapott a
kijelentése. Tompa dübörgés hallatszott a kunyhó felől. A bezártak
öklükkel verték a deszkát. De hiába. A kis kunyhó ezúttal a Pál utcai
fiúk pártján volt. Nem engedte kidönteni sem az ajtaját, sem az
oldalát. Keményen állta az ökölcsapásokat. És a foglyok pokoli
hangversenyt rendeztek benne. Lármájukkal magukra akarták vonni
Áts Feri seregének figyelmét. Wendauer, szegény, akitől elvették a
trombitát, tölcsért csinált a két tenyeréből, és abba trombitált
torkaszakadtából.
Áts Feri a seregéhez fordult.
- Fiúk - kiáltotta -, Pásztor elvesztette a csatát! Rajtunk áll, hogy
megmentsük a vörösingesek becsületét! Előre!
És úgy, ahogy állottak, egyetlen széles sorban bevonultak a telekre, és
futólépésben támadtak. De Boka most már megint a kunyhó tetején állott
Kolnayval, s a lába alatt dörömbölő, lármázó, visító pokolmuzsikát
túlharsogva kiáltotta:
- Fújd meg a trombitát! Roham! Erődök, tűz!
És a sáncárkok felé rohanó vörösingesek egyszerre meghőköltek. Sorjában
négy erőd kezdte őket bombázni. Egy pillanatra elborította őket a
homokfelhő, nem láttak.
- Tartalék, előre! - kiáltotta Boka.
A tartalék előrohant, bele a porfergetegbe, neki a támadó sornak.
A sáncárokban még mindig tétlenül guggolt a gyalogság, és várta,
mikor kerül rá a sor. És az erődökből bomba bomba után vágódott a
csatasorba, s nem egy közülük Pál utcai fiú hátán puffant szét.
- Sebaj! - kiáltották. - Előre!
Nagy porfelhő kerekedett. Mikor egy-egy erődből elfogyott a bomba,
marékkal dobták a száraz homokot. A telek közepén pedig, a sáncároktól
alig húszlépésnyire toporzékolt, kavargott az egymásba keveredett két
sereg, s a porfergetegből csak itt-ott villant ki egy vörös ing vagy
egy piros-zöld sapka.
De ez a sereg már fáradt volt, míg Áts Feriék pihent erővel vették
fel a küzdelmet. És egy-egy pillanatra úgy látszott, mintha a küzdők
közelebb jönnének a sáncárokhoz, ami azt jelentette, hogy nem bírják
feltartóztatni az ő emberei a vörösöket. És minél közelebb értek az
erődökhöz, annál biztosabban találtak a bombák. Barabás megint a
vezérre vetette magát. Most Áts Ferit bombázta.
- Nem baj! - kiáltotta. - Edd meg! Hiszen csak homok!
Úgy állt fenn a vár fokán, mint valami gyors kezű kis ördög,
vigyorogva, nagyokat kurjantva, miközben villámgyorsan hajolt le
újabb bombákért. Áts Feri tartalékja hiába hozott magával kis
zsákokban homokot. Ennek most nem vehették hasznát, mert minden
emberre szükségük volt a csatasorban. Hát eldobták a zsákokat.
És közben lelkesítően, izgatóan, egyre hangzott mind a két trombita:
a Kolnayé a kunyhó tetejéről, meg a fiatal Pásztoré a kavargó tömegből.
Most már csak tízlépésnyire voltak a sáncároktól.
- No, Kolnay - kiáltotta Boka -, most mutasd meg, mit tudsz! Eredj
le a sáncba, ne törődj a bombákkal, és ott lenn fújd meg a riadót.
Kezdjen tüzelni a sáncárok, és amikor a homokja elfogyott, rohanjon
ki!
- Hahó, hó! - kiáltott Kolnay, és leugrott a kunyhó tetejéről. Most
már nem csúszott hason, hanem fölemelt fővel szaladt a sáncárok felé.
Boka kiabált utána, de hangját elnyomta a lába alatt forrongó pokol
dörömbölése meg az Áts Feriék folytonos trombitálása, kiáltozása.
Csak nézett utána, nézte, hogy el tudja-e vinni a hírt a sáncba,
még mielőtt a vörösingesek meglátják az árokban rejtőzőket.
Egy erőteljes alak vált ki a küzdők közül, és Kolnay felé ugrott.
Megkapta a kezét, és birkózni kezdett vele. Vége volt. Kolnay nem
teljesíthette a parancsot.
- Magam megyek! - kiáltott kétségbeesve Boka, ő is leugrott a kunyhó
tetejéről, és a sáncárok felé szaladt.
- Megállj! - ordította feléje Áts Feri.
Fel kellett volna vennie az ellenséges vezérrel a harcot, de ezzel
tán kockára tett volna mindent. Tehát rohant tovább az árok felé.
Áts Feri utána.
- Gyáva vagy! - kiáltott rá. - Elszaladsz előlem! De ne félj,
utolérlek!
És utol is érte, épp abban a pillanatban, mikor Boka a sáncba ugrott.
Csak annyi ideje volt, hogy elkiálthassa magát:
- Tűz!
És a szembejövő Áts Feri a következő pillanatban egyszerre vagy tíz
friss bombát kapott a vörös ingére, a vörös sapkájára és a vörös
arcára.
- Ördögök vagytok! - kiáltott. - Most meg a föld alól lövöldöztök?!
De ekkor már kifejlődött az egész vonalon a tüzérségi támadás. Az
erődök felülről bombáztak, a sánc alulról. Viharzott a homok, és a
lármába most friss hangok vegyültek. Megszólalt a sánc is, mely eddig
hallgatni volt kénytelen. Boka elérkezettnek látta a pillanatot a
végső támadásra. Ő maga állt a sor szélére, melytől alig kétlépésnyire
birkózott Kolnay egy vörösingessel. Kiállott a sánc szélére, előkapta
és magasra emelte a piros-zöld zászlót, és kiadta az utolsó parancsot:
- Teljes roham! Előre!
És valóban a föld alól bújt ki egy új sereg. Rohamlépésben támadtak,
s gondosan vigyáztak arra, hogy páros birkózásba ne bocsátkozzanak.
Zárt sorban mentek a vörösök felé, s szorították őket, el a sánctól.
Barabás lekiáltott az erődről:
- Nincs homok!
- Gyertek le! Roham! - felelt futtában, s erre kezek, lábak jelentek
meg az erődök falain, és lemászott a tüzérség. Ez volt a második zárt
csatasor, mely lépésben ment az első mögött.
De most már elkeseredett volt a harc. A vörösingesek, vesztüket
érezve, nem nagyon tartották be a szabályokat. Nekik a szabályok
csak addig kellettek, amíg azt hitték, hogy szabályszerű harccal
is győzni fognak. Most azonban sutba dobtak minden formaságot.
Ez veszedelmes volt. Még így is jobban bírták, dacára annak, hogy
félannyian voltak, mint a Pál utcaiak.
- A kunyhóhoz! - üvöltött Áts Feri. - Szabadítsuk ki őket!
És az egész gomolyag, mintha megfordult volna, a kunyhó felé kezdett
nyomulni. Erre a Pál utcaiak nem voltak elkészülve. Kisiklott előlük a
vörösinges had. Mint amikor kalapál valaki, s egyszerre csak azt érzi,
hogy elgörbült az ütés alatt a szög, úgy görbült el balra a támadó
sor. Elöl Áts Feri, vadul rohanva, a diadal reményével a hangjában:
- Utánam!
S e pillanatban, mintha a lába elé gurítottak volna valamit, hirtelen
megállott. Egy kis gyerekalak ugrott elibe a kunyhó mellől. Megtorpant
a vörösinges vezér, és mögötte megállt, egymásnak lökődött a harcoló
sereg.
Egy kisfiú állott Áts Feri előtt, egy kisfiú, aki egy fejjel volt
kisebb, mint ő. Egy vézna, szőke gyerek emelte két kezét a magasba,
tiltólag. És gyerekhang kiáltotta:
- Megállj!
A Pál utcai sereg, mely már megszeppent a hirtelen fordulat miatt,
egyszerre harsogó hangon kiáltott fel:
- Nemecsek!
És a kis szőke, vékony csontú, beteg gyerek abban a pillanatban ölre
kapta a nagy Áts Ferit, és rettenetes erőfeszítéssel, amelyhez csak a
láza, a forró, lüktető láza, az önkívülete adta szegény kis testének
az erőt, a meglepett vezért annak rendje és módja szerint a földhöz
teremtette.
Aztán lerogyott ő is, ájultan.
Ebben a pillanatban minden rend felbomlott a vörösingesek közt. Mintha
a fejüket vágták volna le: mikor a vezérük elesett, nekik maguknak is
meg volt pecsételve a sorsuk. A pillanatnyi zavart felhasználták a Pál
utcaiak. Összefogóztak, nagy lánccá alakultak, és kifelé szorították a
meglepett sereget.
Áts Feri feltápászkodott, és haragos piros arccal, villogó szemmel
nézett szét. Leverte a port a ruhájáról, s látta, hogy egyes-egyedül
maradt. A serege már valahol a kapu körül kavargott, összekeveredve
a diadalmas Pál utcaiakkal, s ő itt állott egyedül, megverten.
Mellette feküdt a földön Nemecsek.
S mikor az utolsó vörösingest is kiszorították a kapun, s a kaput
bezárták mögötte, mámoros diadal ült az arcokon. Harsogott az éljen,
a győzelmi kiáltás. Boka pedig futva érkezett a gépház felől a tóttal.
Vizet hozott.
Most aztán mind a földön fekvő kis Nemecsek köré gyűltek, s halálos
csönd váltotta fel az imént még nagyban zúgó éljenzést. Áts Feri
külön állott, és komoran nézte a győzteseket. A kunyhóban még mindig
dörömböltek a foglyok.
De ugyan ki törődött most velük?
Janó óvatosan fölemelte Nemecseket a földről, és a sánc földhányására
fektette. Aztán vízzel kezdték mosogatni a szemét, a homlokát, az
arcát. És néhány perc múlva felnyitotta a szemét Nemecsek. Bágyadt
mosollyal nézett körül. Mindenki hallgatott.
- Mi van? - kérdezte csöndesen.
De mindenki annyira el volt fogódva, hogy erre a kérdésre senkinek
se jutott eszébe felelni. Értetlenül néztek rá.
- Mi van? - ismételte, és felült a földhányásra.
Most Boka odament hozzá.
- Jobban vagy?
- Jobban.
- Nem fáj semmid?
- Nem.
Mosolygott. Aztán ezt kérdezte:
- Győztünk?
De erre már nemcsak hogy nem hallgatott mindenki, hanem mindenki
felelt. Egyszerre riadt a kiáltás minden ajkon:
- Győztünk!
Azzal nem törődött senki, hogy Áts Feri még mindig ott állt egy
farakás tövében, és komolyan, bús haraggal nézte a Pál utcaiak családi
jelenetét.
Boka szólalt meg:
- Győztünk, és most a végén már majdnem baj történt, és hogy nem
történt baj, azt neked köszönhetjük. Ha te hirtelen meg nem jelensz
köztünk, és nem leped meg Áts Ferit, akkor kiszabadítják a kunyhóból
a foglyokat, és nem tudom, mi történik.
A kis szőke mintha megharagudott volna ezért.
- Nem igaz - mondta -, ezt ti most azért mondjátok nekem, hogy
örüljek, azért mondjátok, mert beteg vagyok.
És végigsimította kis homlokát. Most, hogy visszatért arcába a vér,
ismét piros volt, látszott rajta, hogy égeti, emészti a láz.
- Most - mondta Boka - azonnal haza fogunk téged vinni. Elég ostobaság
volt, hogy idejöttél. Nem is tudom, hogyan eresztettek ide a szüleid.
- Nem eresztettek. Magam jöttem.
- Hogyhogy?
- Az apám elment hazulról, ruhát vitt valahová próbálni. Az anyám
pedig átment a szomszédba, melegre tenni a köménymagos levesemet, nem
zárta be az ajtót, és azt mondta, hogy ha kell valami, csak kiáltsak.
És én akkor egyedül maradtam. És felültem az ágyban, és hallgatóztam.
És nem hallottam semmit, de azért mégis úgy éreztem, mintha hallanék
valamit. Zúgott valami a fülembe, lovak jöttek, trombita is volt,
kiabálás. Hallottam a Csele hangját, mintha azt kiáltotta volna:
"Gyere, Nemecsek, mert bajban vagyunk!" - aztán hallottam, mikor te
kiáltottál: "Ne gyere, Nemecsek, te nekünk nem köllesz, mert te beteg
vagy, ugye, tudtál jönni, mikor golyóztunk meg mulattunk, bezzeg most
nem gyössz, mikor harcolunk, és elvesztjük a csatát!" Ezt mondtad,
Boka. Én úgy hallottam, hogy ezt mondtad. No és akkor hamar kiugrottam
az ágyból. És elestem, mikor kiugrottam, mert már olyan régen fekszem,
hogy egészen el voltam gyöngülve. De föltápászkodtam a földről, és
kiszedtem a ruhámat a szekrényből... és a cipőmet is, és hamar
felöltöztem. És már fel voltam öltözve, mikor az anyám bejött. Mikor
hallottam a lépését, hogy jön, hamar beugrottam az ágyba ruhástul, és
magamra húztam a paplant, egészen a szájamig, hogy ne lássa rajtam a
ruhát. Akkor azt mondta az anyám: "Csak bejöttem megkérdezni, hogy
nincs-e szükséged valamire." És én azt mondtam: "Nincs", és ő megint
kiment, és akkor én elszöktem hazulról. De én nem vagyok egy hős,
mert én nem tudtam, hogy az olyan fontos, mert én csak bejöttem ide
harcolni a többiekkel, hanem mikor megláttam az Áts Ferit, akkor arra
gondoltam, hogy én azért nem harcolhattam veletek, mert ez engem a
hideg vízben megfürösztött, és akkor nagyon el voltam keseredve,
és gondoltam: "Na, Ernő, most vagy soha" - és behunytam a szememet,
és... és... nekiugrottam...
Oly hévvel beszélte ezt el a kis szőke, hogy egészen belefáradt.
Köhögni kezdett.
- Ne beszélj tovább - mondta Boka -, majd elmondod máskor. Most haza
fogunk téged vinni.
Most Janó segítségével egyenkint kibocsátották a kunyhóból a
foglyokat. Amelyiknél még volt fegyver, attól elvették. És rendre,
szomorúan ballagott ki valamennyi a Mária utca felől. És a kis fekete
vaskémény most mintha gúnyosan pöfögött, köpködött volna. És utánuk
sivított a gőzfűrész, mintha ő is barátja lett volna a Pál utcai
győztes seregnek.
Áts Feri maradt utoljára. Még mindig egy farakás tövében állott, és
a földet nézte. Kolnay és Csele odalépett hozzá, és el akarta tőle
venni a fegyverét.
De Boka rájuk szólt:
- Ne bántsátok a vezért!
Azzal odaállt Áts Feri elé.
- Tábornok úr - mondta neki -, maga hősiesen harcolt!
A vörösinges szomorúan nézett rá, mintha azt mondta volna neki:
"Mit érek én most már a te dicséreteddel?"
Boka pedig hátrafordult és vezényelt:
- Tisztelegj!
S erre a Pál utcai seregben elnémult a csevegés. Valamennyien
sapkájukhoz emelték a kezüket. Előttük állott mereven Boka, ő is
a sapkájához emelt kézzel. És a szegény Nemecsekben is fölébredt
most a közlegény. Nagy nehezen föltápászkodott a földhányásról,
s támolyogva, úgy, ahogy tudott, ő is vigyázzba vágta magát, és
szalutált. Tisztelgett szegény annak, aki oka volt az ő nagy
betegségének.
És Áts Feri, miután viszonozta a tisztelgést, elment. A fegyverét
magával vitte. Ő volt az egyetlen, aki magával vihette. A többi
fegyver: a híres ezüstvégű lándzsa, a sok ezüstös indián csatabárd
ott hevert halomban a kunyhó bejárata előtt. A 3. számú erődre pedig
ki volt tűzve a visszahódított zászló. Geréb vette vissza Szebenicstől
a legerősebb harc hevében.
- Geréb itt van? - kérdezte nagyra nyílt, csodálkozó szemmel Nemecsek.
- Igen - állt elő Geréb.
A kis szőke kérdőleg nézett Bokára. Boka pedig felelt:
- Itt van, és jóvátette a hibáját. És ezennel visszaadom neki a
főhadnagyi rangját.
Geréb elpirult.
- Köszönöm - mondta. Aztán csöndesen hozzátette: - De...
- Mi az a "de"?
Geréb zavartan szólt:
- Tudom, hogy ehhez nincs jogom, mert ez a tábornoktól függ, de...
én úgy gondolom... én úgy tudom, hogy Nemecsek még mindig közlegény.
Nagy csönd lett. Gerébnek ebben igaza volt. A nagy izgalomban mindenki
megfeledkezett arról, hogy az, akinek immár harmadszor köszönhettek
mindent, még mindig közlegény.
- Igazad van, Geréb - szólt Boka. - És mindjárt teszünk is róla.
Ezennel kinevezem...
De Nemecsek közbevágott:
- Én nem akarom, hogy kinevezz... én nem azért tettem... én nem azért
jöttem ide...
Boka szigorúnak akart látszani. Rákiáltott:
- Nem az a fő, hogy miért jöttél ide, hanem az a fő, hogy mikor
már itt voltál, mit csináltál. Ezennel kinevezem Nemecsek Ernőt
kapitánnyá!
- Éljen!
Ezt mindenki egyszerre kiáltotta. És mindenki szalutált az új
kapitánynak, még a hadnagyok és főhadnagyok is, sőt legelöl állott
maga a tábornok, és olyan katonásan kapta a kezét a sapkájához,
mintha ő lett volna a közlegény, és a kis szőke a tábornok.
Észre se vették, hogy egy szegényes ruhába öltözött kis asszony
sietett végig
a hátuk mögött a grundon, és most egyszeribe elibük került.
- Jesszus! - kiáltotta. - Hát itt vagy? Mindjárt tudtam, hogy ide
jöttél!
Nemecsek édesanyja volt. Sírt szegény, mert már mindenütt kereste a
kis beteg fiát, s ide csak azért jött, hogy kérdezősködjék a fiúknál
utána. A fiúk körülvették és csitították. A szegény asszony pedig
fölpakolta, a maga kendőjét a nyakába kerítette, és vitte hazafelé.
- Kísérjük el! - kiáltotta Weisz, aki eddig egy szót se szólt.
És ez az ötlet mindenkinek tetszett.
- Kísérjük el! - kiáltotta mindenki, és már szedelőztek is fel. A
zsákmányfegyvereket hamar bedobálták a kunyhóba, és az egész raj a
szegény asszony után zúdult, aki magához szorította a fiát, hogy a
saját teste melegéből is adjon neki valamit, és sietve vitte hazafelé.
A Pál utcán kettős rendekbe sorakoztak, úgy mentek utána. Már rájuk
borult az alkonyat. Gyújtogatták a lámpákat, és a boltokból erős
világosság áradt ki a gyalogjáróra. Az emberek, akik az utcán sietve
mentek a dolguk után, meg-megálltak egy pillanatra, mikor ez a különös
menet mellettük elhaladt. Elöl egy sovány, szőke kis asszony, aki
kisírt szemmel, sietve ment, magához szorítva egy kisgyereket, akinek
csak az orra látszott ki egy nagy kendőből - mögöttük egy sereg
katonásan lépő, párosával sorakozott fiú, valamennyi egyforma
piros-zöld sapkával a fején.
Voltak olyanok is, akik mosolyogtak. Egy-egy csirkefogó hangosan
nevetett rajtuk. De ők erre most nem adtak semmit. Még maga Csónakos
is, aki máskor az ilyen nevetést rögtön és a lehető legalaposabban
szokta megtorolni, most nyugodtan ment a többi között, nem is törődve
a vidám mesterlegényekkel. Ez olyan komoly és szent dolog volt az
ő szemükben, hogy ezt nem zavarhatta meg a világ legvidámabb
csirkefogója sem.
Nemecsek anyjának pedig kisebb gondja is nagyobb volt annál, hogy
a hadsereggel törődjék. A Rákos utcai kis ház kapujánál azonban
kénytelen volt megállni, mielőtt belépett volna rajta, mert a kisfia
megbicsakolta magát, és nem volt az a földi hatalom, amely be tudta
volna húzni a kapu alá. Kibontakozott az anyja karjából, és odaállt
a fiúk elé.
- Szerbusztok! - mondta.
Sorra kezet fogtak vele a fiúk. A keze forró volt. Aztán eltűnt
anyjával a sötét kapualjban. Egy ajtó csapódott az udvarban, egy
kis ablakban világosság gyúlt ki. És csönd lett.
A fiúk azon vették észre magukat, hogy egyikük se mozdult a ház elől.
Nem szóltak egymáshoz, csak néztek, bámultak be az udvarra, arra a
kis világos ablakra, amely mögött a kis hőst most visszafektették az
ágyába. Végre aztán sóhajtott egy nagyon szomorút valamelyik. Csele
azt mondta:
- Mi lesz?
És erre ketten-hárman elindultak a sötét kis utcán az Üllői út
felé. Most már mind fáradtak voltak, kimerítette őket a harc. Hűvös
széljárta az utcát, erős tavaszi szél, amely az olvadó havak hideg
leheletét hozza a hegyekről.
Majd másik csoport indult meg, le, a Ferencváros felé. Végre nem
maradt a kapu előtt más, csak Boka meg Csónakos. Csónakos feszengett,
várta, hogy Boka menjen. De mivel Boka meg se mozdult, szerényen
megszólalt:
- Jössz?
Boka csöndesen mondta:
- Nem.
- Maradsz?
- Igen.
- Hát... akkor szerbusz!
És elment szép lassan, csoszogva ő is. Boka utána nézett, és látta,
hogy vissza-visszafordul. Majd a sarkon eltűnt. És a kis Rákos utca,
mely szerényen húzódik meg a lármás, lóvasutas Üllői út mellett, most
sötétben, csendben nyugodott. Csak a szél zúgott rajta végig, s erősen
zörgette a gázlámpák üvegtábláit. Egy-egy hevesebb szélrohamra egymás
után végigcsörgött valamennyi, mintha valami titkos, csörömpölő jelet
adtak volna egymásnak a reszkető, libegő-lobogó gázlángok. Ember e
pillanatban nem volt más az egész kis utcában, mint Boka János, a
tábornok. És mikor Boka János, a tábornok, szétnézett az utcán, és
látta, hogy egyedül van, akkor úgy összeszorult a szíve, hogy Boka
János, a tábornok, nekidőlt a kapu félfájának, és keservesen, szívből,
amúgy istenigazában sírva fakadt.
Ő is érezte, tudta azt, amit egyikük sem mert kimondani. Ő is látta,
mint pusztul az ő közlegénye lassú, szomorú elmúlással. Tudta, mi
lesz ennek a vége, s tudta, hogy már nemsokára lesz vége. Nem bánta
ő most, hogy győztes hadvezér, nem bánta, hogy ezúttal először nem
volt férfias, komoly, nem bánta, hogy kitört belőle a gyerek, csak
sírt, és egyre ezt mondogatta:
- Kis barátom... édes jó barátom... édes jó kis kapitányom...
Arra jött egy ember, és rászólt:
- Mit sírsz, kisfiú?
De ennek nem felelt. Az ember vállat vont és otthagyta. Aztán egy
szegény asszony jött nagy kosárral, az is megállt, de az nem szólt.
Nézte egy kicsit, aztán ő is elment. Majd egy alacsony termetű emberke
jött, s befordult a ház kapuján. Onnan nézett rá vissza. Megismerte.
- Te vagy az, Boka János?
Boka ránézett.
- Én vagyok, Nemecsek úr.
A szabócska volt, hozta a ruhát a karján. Budán volt, ahová próbálni
vitte a fércelt ruhát. De ez az ember már értette Bokát. Ez se azt
nem kérdezte tőle: "Mit sírsz, kisfiú?" - se meg nem bámulta, hanem
odament melléje, megölelte okos kis fejét, és versenyt kezdett vele
sírni. Úgy, hogy fölébresztette Bokában a tábornokot.
- Ne sírjon, Nemecsek úr - mondta a szabónak.
A szabó megtörülte a szemét a keze fejével, és intett egyet a
levegőbe. Mintha azt mondta volna: "Úgyis mindegy már minden,
legalább egy kicsit kipityeregtem magamat."
- Isten megáldjon, kisfiam! - mondta a tábornoknak. - Eredj szépen
haza.
És bement az udvarba.
Most aztán Boka is megtörülte a szemét, és nagyot sóhajtott.
Körülnézett az utcán, és hazafelé akart indulni. De mintha valami
nem eresztette volna. Tudta, hogy nem használ vele semmit, de úgy
érezte, mintha szent, komoly kötelessége volna most itt maradni,
és díszőrséget állani a haldokló katonája háza előtt. Néhány lépést
sétált a kapu előtt. Aztán átment a túlsó oldalra, és onnan nézte a
kis házat.
Most lépések kopogtak az elhagyott kis utca csöndjében. "Valami munkás
megy hazafelé" - gondolta, és lehorgasztott fővel sétált a túlsó
oldalon. Tele volt mindenféle furcsa gondolattal, ami eddig még soha
nem jutott az eszébe. Az élet meg a halál járt az eszében. És sehogy
se tudott eligazodni ebben a nagy kérdésben.
A lépések egyre közelebbről hangzottak, de most úgy hallatszott,
mintha az, aki jön, meglassította volna a járást. Óvatosan ment egy
fekete árny a házak tövében, s a Nemecsekék előtt megállott. Benézett
a kapun. Be is ment egy pillanatra a kapu alá, aztán megint kijött.
Megállt. Várt. Aztán fel-alá kezdett járni a ház előtt, s mikor
először ért az egyik gázlámpa alá, a szél félrefújta a kabátja
szárnyát. Boka odanézett. A kabát alól vörös ing villant elő.
Áts Feri volt.
És most farkasszemet nézett egymással a két vezér. Életükben először
álltak egymással szemtől szembe, négyszemközt. Itt találkoztak, ez
előtt a szomorú ház előtt. Az egyiket a szíve hozta ide, a másikat
a lelkiismerete. Nem szóltak egymáshoz egy szót sem. Csak nézték
egymást. Aztán Áts Feri megindult, és tovább járt fel-alá a ház előtt.
Soká, nagyon soká járt. Addig, amíg a házmester elő nem került a sötét
udvarból, hogy bezárja a kaput. Akkor odament Áts Feri hozzá, megemelte
a kalapját, és csöndesen kérdezett tőle valamit. Elhallatszott Bokáig,
amit a házmester felelt. Azt mondta:
- Rosszul.
És becsapta a nagy, nehéz kaput. Ez a dörrenés felzavarta az utca
csöndjét, de aztán elhalt, mint hegyek közt a mennydörgés.
Áts Feri elindult, lassan. Jobbra ment. És Bokának is haza kellett
már mennie. Süvöltött a hideg szél, és az egyik hadvezér jobbra ment,
a másik balra. Még ekkor sem szóltak egymáshoz egy szót sem.
És most végleg elaludt a friss tavaszi éjszakában a kis utca,
melyben most már egyedül sétált, uraskodott a szél, megrázva a
lámpák üvegjét, megtépázva a sárga gázlángok fényes üstökét,
megríkatva egy-két rozsdás szélkakast. Befújt minden hasadékon,
befújt még abba a kis szobába is, ahol az asztalnál egy szegény
kis szabó ült, újságpapirosba göngyölt szalonna mellett, csöndesen
vacsorázgatva, s ahol egy kis ágyban egy kis kapitány lihegett,
forró arccal, égő szemmel. Megzörgette az ablakot, meglebbentette
a petróleumlámpa lángját. A csöpp asszony betakarta a gyerekét:
- Fúj a szél, kisfiam.
A kapitány pedig szomorú mosolygással, alig hallhatóan, szinte súgva
mondta:
- A grund felől fúj. Az édes grund felől fúj...
Néhány oldal a gittegylet nagykönyvéből:
BEJEGYZÉS
A mai közgyűlésen a következő határozatokat hoztuk, és bejegyezzük
őket az egyleti nagykönyvbe.
1. 
A nagykönyv 17-dik oldalán van egy beírás, amely így hangzik:
nemecsek ernő, kisbetűvel. Ezen beírás ezennel érvénytelen. Mert
ezen beírás tévedésen alapult, és ezennel a közgyűlés kijelenti,
hogy a nevezett tagot ok nélkül sértette meg az egylet, és ő ezt
tisztességesen tűrte, a háborúban mint valóságos hős vett részt,
mely történelmi tény. Az egylet ezért kijelenti, hogy a múltkori
beírás az egylet hibája, és hogy ezennel a jegyző ideírja a tag
nevét végig csupa nagybetűvel.
2. 
Ezennel beírom végig csupa nagybetűvel:
NEMECSEK ERNŐ
"Leszik" jegyző s. k.
3. 
A gittegylet közgyűlése egyhangúlag köszönetet szavaz Boka János
Tábornokunknak azért, mert a tegnapi harcot úgy vezette, mint
egy hadvezér a történelemkönyvben, és tiszteletünk jeléül
elhatároztuk, hogy a gittegylet minden egyes tagja köteles otthon
a történelemkönyvében a 168-dik lapon, fölülről a 4-dik sorban
"Hunyadi János" cím mellé tintával odaírni: "és Boka János". Ezt
azért határoztuk el, mert megérdemli tőlünk a hadvezér, mert ha ő
nem csinálta volna olyan jól, akkor a vörösingesek megvertek volna
minket. És mindenki köteles a "Mohácsi vész" című fejezetben Tomori
érsek neve fölé, mert őtet is megverték, ceruzával odaírni: "és Áts
Ferenc".
4. 
Miután Boka János Tábornok tiltakozásunk dacára és erőszakkal
lefoglalta az egyleti vagyont (24 kr.), mert hadicélokra mindenkinek
oda kellett adni, amije volt, éspedig ebből csak egy trombitát
vettek 1 forint 40-ért, pedig a Rőser-bazárban lehet kapni 60-ért és
50-ért, mégis muszájt nekik a drágábbat venni, mert erősebb hangja
van, éspedig elfoglaltuk a vörösingesektől az ő harci trombitájukat,
és most már van két trombita, pedig már egy se kell, és ha éppen
kell, hát elég egy is, hát elhatároztuk, hogy az egylet kérje vissza
az egyleti vagyont (24 kr.), és inkább a Tábornok adja el valahol a
trombitát, de nekünk a pénzünk kell (24 kr.), amit ő meg is ígért.
5. 
Az egyleti elnök, Kolnay Pál ezennel megrovást kap a tagoktól, mert
az egyleti gittet ki hagyta száradni. Miután a vitát jegyzőkönyvbe
kell foglalni, a vitát ezennel jegyzőkönyvbe foglalom:
"Elnök": Én a gittet azért nem rágtam, mert a háborúval voltam
elfoglalva.
"Barabás tag": Ja, ez nem kifogás!
"Elnök": Barabás mindig heccel, és én rendreutasítom, és szívesen
megrágom a gittet, mert tudom, mi a tisztesség, és azért vagyok
elnök, hogy rágjam az alapszabályok szerint, de heccelni nem hagyom
magamat.
"Barabás tag": Én nem heccelek senkit.
"Elnök": De heccelsz!
"Barabás tag": De nem!
"Elnök": De igen!
"Barabás tag": De nem!
"Elnök": Jó, legyen tied az utolsó!
"Richter tag": Tisztelt egylet! Én azt indítványozom, hogy az elnök
ellen írjunk be a nagykönyvbe egy megrovást, mert elmulasztotta a
kötelességét.
"A tagok": Úgy van! Úgy van!
"Elnök": Én csak arra hivatkozom, hogy most az egyszer bocsásson meg
nekem az egylet, legalább azért, mert tegnap olyan jól harcoltam,
mint egy vad oroszlán, és én voltam a hadsegéd, és én a legnagyobb
veszélyben kirohantam a sáncra, és lenyomott a földre az ellenség,
és szenvedtem a birodalomért, hát most mért szenvedjek még külön is,
mert nem rágtam meg a gittet?
"Barabás tag": Az más!
"Elnök": Az nem más!
"Barabás tag": De más!
"Elnök": De nem!
"Barabás tag": De igen!
"Elnök": Jó, legyen tied az utolsó.
"Richter tag": Kérem indítványom elfogadását.
"Egylet": Elfogadjuk, elfogadjuk!
"A bal oldalon": De nem fogadjuk el!
"Elnök": Szavazzunk!
"Barabás tag": Kérek név szerinti szavazást.
"Elnök": Név szerinti szavazás.
Szavazás megejtetik.
"Elnök": Három szótöbbséggel kimondta az egylet, hogy Kolnay Pál
elnök megrovásban részesül. Ez disznóság.
"Barabás tag": Az elnöknek nincs joga gorombáskodni a szótöbbséggel.
"Elnök": De van!
"Barabás tag": De nincs!
"Elnök": De van!
"Barabás tag": De nincs!
"Elnök": Jó, legyen tied az utolsó!
A napirendnek nem lévén több pontja, elnök az ülést bezárja.
Aláírva:
"Leszik" jegyző s. k.
"Kolnay" elnök s. k.
még most is fenntartom,
hogy disznóság.
A Rákos utcai kis sárga házban nagy volt a csönd. Még a lakók is,
akik rendszerint hangos pletykára szoktak gyűlni az udvarra, most
lábujjhegyen mentek el a Nemecsek szabó ajtaja előtt.
A cselédek hátravitték porolni a ruhát meg a szőnyeget az udvar legvégébe,
és ott is csak kíméletesen bántak velük, csak hogy a beteg meg ne hallja
a lármát. Ha a szőnyegek álmélkodni tudtak volna, most el is álmélkodtak
volna azon, hogy a dühös püfölés helyett ma szelíd kis ütésekben van
részük...
És be-benéztek a lakók az üvegajtón.
- Hogy van a kisfiú?
Mindenik ezt a választ kapta:
- Rosszul, nagyon rosszul.
A jó asszonyok hoztak egyet-mást.
- Asszonyság, fogadja el ezt a kis jó bort...
Vagy:
- Ha meg nem sértem, itt van egy kis cukorféle...
A kis szőke asszony, aki kisírt szemmel nyitogatta az ajtót a
jószívűeknek, megköszönte szépen az ajándékokat, de hasznukat bizony
nem nagyon vette. Meg is mondta egyiknek-másiknak:
- Nem eszik szegényke, már két napja alighogy belé tudjuk önteni azt a
pár kanál tejecskét.
Három órakor hazajött a szabó. Az üzletben volt, ahonnan munkát hozott
haza. Vigyázva, csöndesen nyitott be a konyhába, és nem is kérdezett
semmit a feleségétől.
Csak ránézett. És a felesége meg őreá nézett. És már mind a ketten
értették is egymást. Csöndesen állottak egymással szemben, a szabó
le se tette a kabátokat, amelyeket a karján hozott.
Aztán lábujjhegyen bementek mind a ketten a szobába, ahol a kisfiú
feküdt az ágyon. Bizony nagyon megváltozott a Pál utca egykor vidám
közlegénye, most szomorú kapitánya. Lesoványodott, a haja megnőtt, az
arca beesett. Nem volt halavány, és talán éppen az volt a dologban a
szomorú, hogy mindig piros volt a két orcája. Nem egészséges pirosság
volt ez. A belső tűznek volt a sugárzása, ami napok óta szüntelenül
égette.
Megállottak az ágy mellett. Szegény, egyszerű emberek voltak, akik
sok bajon, viszontagságon, búbánaton mentek már keresztül, hát nem
sopánkodtak. Csak állottak lehorgasztott fővel, és a földet nézték.
Aztán nagy csöndesen megkérdezte a szabó:
- Alszik?
Az asszony nem is mert szóval felelni, csak a fejével bólintott igent.
Mert most már úgy feküdt az ágyban a kisfiú, hogy még azt sem lehetett
tudni: alszik-e, vagy ébren van.
Szerény kopogtatás hallatszott kívülről, az udvari ajtó felől.
- Talán a doktor - súgta az asszony.
A férje küldte:
- Nyiss ajtót!
Az asszony kiment, és ajtót nyitott. Boka állt a küszöbön. Az
asszonyka arcán szomorú mosoly jelent meg, mikor a fia barátját
meglátta.
- Bejöhetek?
- Be, fiam.
Bejött.
- Hogy van?
- Sehogy.
- Rosszul?
Meg se várta a feleletet, bement ő is a szobába. Az asszony utána.
És most hárman állottak az ágy mellett, és hárman nem szóltak egy
szót sem. S ahogy így állottak az ágy mellett, a kis beteg, mintha
megérezte volna, hogy őt nézik, hogy miatta hallgatnak, csöndesen,
lassan kinyitotta a szemét. Előbb az apjára nézett nagy szomorúan,
aztán az anyjára. Mikor azonban végül Bokát meglátta, elmosolyodott.
Alig hallható, gyönge hangon mondta neki:
- Te itt vagy, Boka?
Boka közelebb lépett az ágyhoz.
- Itt vagyok.
- Itt is maradsz?
- Itt.
- Egészen addig, amíg meghalok?
Most erre nem tudott mit felelni Boka. Rámosolygott a barátjára, aztán
mintegy tanácsot kérve, hátranézett az asszonyra. De az asszony akkor
már háttal fordulva állott, és a köténye csücskét valahova a szeme
közelébe emelte.
- Bolondot beszélsz, fiam - mondta a szabó, és köszörülte a torkát. -
Khm! Khm! Bolondot beszélsz.
De Nemecsek Ernő ezúttal rá se hederített arra, amit az apja mondott.
Bokára nézett, és intett a fejével az apja felé.
- Ezek nem tudják - mondta.
Most Boka is megszólalt:
- Dehogynem tudják. Jobban tudják, mint te.
Megmozdult, valahogy nagy nehezen föltápászkodott a vánkosáról,
és felült az ágyban. Nem tűrte, hogy segítsenek neki. Felemelte az
ujját a levegőbe, és komolyan mondta:
- Ne hidd el nekik, amit mondanak, mert csak heccből mondják.
Én
tudom, hogy meghalok.
- Nem igaz.
- Azt mondtad: nem igaz?
- Azt.
Szigorúan nézett rá.
- Hát én hazudok talán?
Csitították, hogy ne haragudjék, mert senki sem vádolja hazugsággal.
De ő ezúttal szigorú volt, és rossz néven vette, hogy nem hisznek
neki. Tekintélyes arcot vágott, és kijelentette:
- Hát szavamat adom neked, hogy meghalok!
A házmesterné dugta be a fejét az ajtón.
- Asszonyság... az orvos.
Bejött az orvos, és mindenki tisztelettel üdvözölte az orvost. Nagyon
szigorú öregember volt a doktor. Egy szót se szólt. Nagy mogorván
biccentett egyet a fejével, és egyenesen az ágyhoz ment. Megfogta a
fiú kezét, aztán a homlokát simította végig. Majd a mellére hajtotta
a fejét, és hallgatózott. Az asszony nem állta meg, hogy meg ne
kérdezze:
- Kérem... doktor úr... rosszabbul van?
Most szólt először az orvos:
- Nem.
De ezt nagyon furcsán mondta. Úgy mondta, hogy rá se nézett az
asszonyra. Aztán vette a kalapját, és indult. A szabó szolgálatkészen
szaladt ajtót nyitni neki.
- Kikísérem, doktor úr.
Mikor a konyhában voltak, a doktor intett a szemével a szabónak, hogy
csukja be a szobaajtót. A szegény szabó sejtette, hogy mit jelent az,
mikor a doktor négyszemközt akar vele beszélni. Becsukta az ajtót.
Most mintha valami barátságosabb kifejezést öltött volna az orvos
arca.
- Nemecsek úr - mondta neki -, maga férfiember, én magával őszintén
fogok beszélni.
A szabó lehajtotta a fejét.
- Ez a kisfiú már nem éri meg a reggelt. Talán még az estét se.
Meg se mozdult a szabó. Csak néhány pillanat múlva kezdett némán
bólogatni a fejével.
- Azért mondom - folytatta az orvos -, mert maga szegény ember, és
baj volna, ha a csapás váratlanul érné. Hát... jó lesz, ha... ha
gondoskodik... ha gondoskodik arról... amiről ilyenkor gondoskodni
szokás...
Nézte még egy kicsit, aztán hirtelen a vállára tette a kezét.
- Isten áldja meg! Egy óra múlva visszajövök.
A szabó már nem hallotta ezt. Csak bámulta maga előtt a konyha
tisztára súrolt tégláját. Észre se vette, hogy az orvos kiment.
Csak egyre az kavargott a fejében, hogy gondoskodni kell. Valami
olyanról kell gondoskodni, amiről ilyenkor gondoskodni szokás.
Mit értett ez alatt az orvos? Csak nem koporsót?
Betámolygott a szobába, és leült egy székre. Nem lehetett szavát
venni, hiába ment hozzá a felesége.
- Mit mondott a doktor?
Csak bólogatott, bólogatott.
Most mintha valami vidámság ömlött volna el a kisfiú arcán. Bokához
fordult.
- Te János. Gyere ide!
Odament hozzá.
- Ülj ide az ágyam szélére. Mersz?
- Hogyne mernék! Ugyan miért ne mernék?
- Mert esetleg félsz attól, hogy meg találok halni, amikor te éppen
itt ülsz az ágyamon. De ettől nem kell félni, mert ha én érzem,
hogy meghalok, akkor én előbb szólok.
Odaült mellé.
- No, mit akarsz?
- Te - mondta a kisfiú, átölelve a nyakát és a füléhez hajolva,
mintha valami nagy titkot mondana neki -, mi lett a vörösingesekkel?
- Megvertük őket.
- De aztán?
- Aztán hazamentek a Füvészkertbe, és gyűlést tartottak. Vártak
egészen késő estig, de Áts Feri nem jött. Aztán megunták a várást,
és elmentek haza.
- Hát miért nem jött Áts Feri?
- Mert szégyellte magát. És tudta, hogy le fogják csapni a vezérségről,
mert elvesztette a csatát. Aztán ma ebéd után megint gyűlést tartottak.
Erre már eljött Áts Feri. Tegnap itt láttam éjszaka a házatok előtt.
- Itt?
- Igen. Megkérdezte a házmestertől, hogy jobban vagy-e.
Erre nagyon büszke lett Nemecsek. Nem hitt a füleinek.
- Ő maga?
- Ő maga.
Jólesett neki. Boka folytatta:
- Hát mondom, gyűlést tartottak a szigeten, és nagy lármát csaptak.
Borzasztó veszekedés volt, mert mindenki le akarta csapatni Áts Ferit,
és csak ketten voltak az ő pártján: a Wendauer meg a Szebenics. És a
Pásztorok nagyon ellene voltak, mert az idősebbik Pásztor akart vezér
lenni. És az lett a vége, hogy le is csapták a vezérségről, és vezérré
választották az idősebbik Pásztort. De tudod, mi történt?
- Mi?
- Az történt, hogy mikor végre lecsöndesedtek, és megvolt az új vezér,
akkor odament a szigetre a füvészkerti őr, és azt mondta nekik, hogy
az igazgató ezt a lármát nem tűri tovább, és kidobta őket a kertből.
A szigetet meg bezárták. Ajtót tettek a hídra.
Ezen szívből nevetett a kapitány.
- Na, ez jó! - mondta. - És honnan tudod?
- Kolnay mesélte. Most, mikor idejöttem, találkoztam vele. Ment
a grundra, mert megint közgyűlése van a gittegyletnek.
Erre a szóra elfintorította az arcát a kisfiú.
Halkan azt mondta:
- Ezeket már nem szeretem. Ezek kisbetűvel írták a nevemet.
Boka sietett megnyugtatni:
- Már kijavították. Nemcsak hogy kijavították, de csupa nagybetűvel
írták be a nagykönyvbe a nevedet.
Nemecsek tagadólag rázta a fejét.
- Ez nem igaz. Ezt te nekem csak azért mondod, mert beteg vagyok,
és meg akarsz vigasztalni.
- Dehogy azért mondom. Azért mondom, mert igaz. Szavamra mondom,
hogy igaz.
A kis szőke megint fölemelte sovány ujjacskáját a levegőbe.
- Most még a szavadat is adod a hazugságra, hogy megvigasztalj.
- De...
- Ne beszélj!
Rákiáltott. Ő, a kapitány, a tábornokra! A szó szoros értelmében
rákiáltott, ami a grundon rettenetes bűn lett volna, de itt nem volt
az. Boka mosolyogva tűrte.
- Jó - mondta -, ha nem hiszed nekem, majd meglátod mindjárt magad.
Külön díszokiratot csináltak a számodra, és mindjárt itt lesznek vele.
Elhozzák neked. Eljön az egész egylet.
De a kis szőke még most se hitte.
- Ha majd látom, akkor elhiszem!
Boka vállat vont. Azt gondolta magában: "Még jobb is, hogy nem hiszi,
legalább annál nagyobb lesz az öröme, ha meglátja őket."
De ezzel a dologgal akaratlanul is felizgatta a beteget. Nagyon
bántotta szegényt ez az igazságtalanság, amit a gittegylet vele
szemben elkövetett. Önmagát ingerelte.
- Látod - mondta -, amit ezek velem elkövettek, az csúnyaság volt!
Boka már nem mert szólni, mert félt, hogy még izgatottabbá lesz.
Sőt
mikor megkérdezte tőle:
- Ugye, igazam van?
Ráhagyta:
- Igazad van.
- Pedig - mondta Nemecsek, és felült a párnájára -, pedig én úgy
harcoltam értük is, mint a többiekért, hogy nekik is megmaradjon a
grund, pedig én tudom, hogy én magamnak nem harcoltam, mert én már
többé úgyis soha nem látom a grundot.
Elhallgatott. Törte kis fejét ezen a rettenetes gondolaton, hogy nem
látja többé a grundot. Gyerek volt. Szívesen itt hagyott volna mindent
ezen a földön, csak a grundot, a grundot, az "édes grundot" ne kellett
volna itt hagynia.
És ami az egész betegsége folyamán nem történt meg vele, most erre a
gondolatra könnyek szöktek a szemébe. De nem a szomorúság ríkatta meg,
hanem a tehetetlen harag az ellen a hatalmas valami ellen, ami nem
engedi, hogy még egyszer elmenjen a Pál utcába, az erődök alá, a
kunyhó mellé. Most eszébe jutott a gépház, a kocsiszín, a két nagy
eperfa, amelyről levelet szokott szedni Cselének, mert Cselének
nagy selyemhernyó-tenyészete volt otthon, és azoknak kellett az
eperfalevél, és Csele gigerli volt, és Csele sajnálta a finom ruháját
fáramászással tönkretenni, és Csele ezért őt küldte fel a fára, mert
ő volt a közlegény. A nyurga kis vaskéményre gondolt, mely vígan
pöfögött, s fújta a tiszta kék ég felé a hófehér gőzfelhőcskéket,
melyek gyorsan, pillanat alatt oszlottak semmivé. És mintha idáig
hallatszott volna az az ismerős, süvítő hang, amit a gőzfűrész ad,
mikor nekimegy a hasábfának, és apróra metéli.
Kipirult az arca, felragyogott a szeme. Felkiáltott:
- A grundra akarok menni!
És mivel senki se felelt erre a kiáltására, megismételte, de most
már dacosabban, követelő hangon:
- El akarok menni a grundra!
Boka megfogta a kezét:
- Majd eljössz a jövő héten, ha meggyógyulsz, megint eljössz.
- De nem! - erősködött. - Most akarok odamenni! Most rögtön! Adjátok
rám a ruhámat, és én fölteszem a fejemre a Pál utcai sapkát!
A párnája alá nyúlt, és diadalmas arccal kotorászta onnan elő a
laposra nyomott piros-zöld sapkát, amelytől egy pillanatra se vált
meg. Föltette a fejére.
- Adjátok rám a ruhámat!
Az apja búsan mondta:
- Majd ha meggyógyulsz, Ernő.
De most már nem lehetett bírni vele. Ahogy beteg tüdeje bírta,
kiabált:
- Én nem gyógyulok meg!
És miután ezt parancsolólag mondta, senki se mondott neki ellent.
- Nem gyógyulok meg! - kiáltotta. - Ti hazudtok nekem, mert én jól
tudom, hogy meghalok, és én ott halok meg, ahol nekem tetszik.
Én ki akarok menni a grundra!
Persze erről szó sem lehetett. Odasiettek mind hozzá, rábeszélték,
csitították, magyarázták neki:
- Most nem lehet...
- Csúnya az idő...
- Majd a jövő héten...
És most is visszatért mindig a szomorú szó, amelyet már alig mertek
az okos szemébe mondani:
- Majd ha meggyógyulsz...
De minden sorra rájuk cáfolt. Mikor a csúnya időről beszéltek,
melegen, fényesen sütött be a nap a kis udvarra, az éltető, erős
sugarú tavaszi nap, amitől minden életet kap, s amitől csak éppen
Nemecsek Ernő nem tudta visszakapni az életet.
És valósággal elöntötte a láz a kisfiút. Bolondul hadonászott, piros
volt, kitágultak finom kis orrlyukai. És szónokolt:
- A grund - kiáltotta - az egy egész birodalom! Ti azt nem tudjátok,
mert ti még sohasem harcoltatok a hazáért!
Künn kopogtattak. Az asszony kiment.
- Kérlek - mondta az urának -, Csetneky úr van itt.
A szabó kiment a konyhába. Ez a Csetneky úr fővárosi hivatalnok
volt, aki a ruháit Nemecseknél csináltatta. Mikor a szabót meglátta,
idegesen szólt:
- Mi van a duplasor-gombos barna ruhámmal?
Belülről hallatszott a szomorú szónoklat:
- Harsogott a trombita... és csupa por volt a grund... Előre! Előre!
- Kérem - mondta a szabó -, ha tetszik, most felpróbálhatja a
nagyságos úr, de arra kell kérnem, hogy itt a konyhában tessék...
ezer bocsánat... mert a kisfiam nagyon beteg... benn fekszik...
- Előre! Előre! - hangzott a szobából egy rekedten kiabáló gyerekhang.
- Utánam! Teljes roham! Látjátok ott a vörösingeseket? Elöl megy Áts
Feri az ezüstlándzsával... most mindjárt a vízbe fognak dobni!
Csetneky úr figyelt.
- Mi az?
- Kiabál szegényke.
- Hát ha beteg, minek kiabál?
A szabó vállat vont.
- Már nem is beteg az, kérem... a végét járja... lázában beszél az
istenadta...
És kihozta a szobából a duplasor-gombos barna kabátot, mely fehér
szálakkal volt összefércelve. Mikor az ajtót nyitotta, kihallatszott:
- A sáncárokban csönd! Vigyázz! Most jönnek... már itt is vannak!
Trombitás, fújd meg a trombitát!
Tölcsért csinált a kezéből.
- Tratá... tratá... tratatá!
És rákiáltott Bokára:
- Te is fújjad!
És Boka is kénytelen volt tölcsért csinálni a kezéből, és most már
ketten trombitáltak: egy fáradt, rekedt, gyönge kis hang meg egy
másik, egészséges hang, amely azonban éppoly szomorúan hangzott.
Bokának már a torkát fojtogatták a könnyek, de azért bírta, emberül
állta, és úgy tett, mintha neki is örömet okozna, mikor fújja.
- Sajnálom - mondta Csetneky úr, miközben ingujjra vetkőzött -, de
nekem nagy szükségem van a barna ruhára.
- Tratá! Tratá! - hangzott a szobából.
A szabó ráadta a kabátot. És csöndesen kezdett beszélgetni:
- Tessék nyugodtan állni.
- A hóna alatt vág.
- Igenis, kérem.
(- Tratá! Tratá!)
- Itt ez a gomb magasan van, ezt varrja majd feljebb, mert szeretem,
ha a vasalás szépen kifekszik a mellre.
- Igenis, nagyságos úr.
(- Teljes roham! Előre!)
- És az ujja mintha egy kicsit rövid volna.
- Nem gondolom.
- De nézze csak jól meg. Minden kabátnak rövidre csinálja az ujját,
ez a maga baja!
"Dehogy ez az én bajom!" - gondolta a szabó, és megjegyezte a krétával
a kabát ujját.
Benn pedig nőttön-nőtt a lárma.
- Haha! - kiáltott a gyerekhang. - Hát itt vagy? Most itt állsz
előttem! Végre megfoghatlak, te rettenetes vezér! Na most, na most!
Lássuk, ki az erősebb?
- Vattát tegyen bele - mondta Csetneky úr. - A vállába egy kicsit,
és a mellre egy kicsit, jobbról-balról.
(- Puff! Földhöz vágtalak!)
Csetneky úr levetette a barna kabátot, és a szabó rásegítette azt,
amiben jött.
- Mikor lesz készen?
- Holnapután.
- Jó. De dolgozzon rajta, nehogy megint csak egy hét múlva kapjam meg.
Van most egyéb dolga is?
- Csak a gyerek ne volna beteg, nagyságos uram!
Csetneky úr vállat vont.
- Az szomorú dolog, én nagyon sajnálom, de mondom, nekem a ruhára
szükségem van, és nagyon sürgősen kell. Lásson csak hozzá azonnal!
A szabó sóhajtott egyet.
- Hát majd hozzálátok.
- Ásszolgája! - mondta Csetneky úr, és vígan távozott. Még az ajtóból
egyszer visszakiáltott: - De rögtön üljön neki!
A szabó megfogta a szép barna kabátot, és arra gondolt, amit az orvos
mondott. Gondoskodni kell arról, amiről ilyenkor gondoskodni szokás.
Hát jó, nekiül azonnal a munkának. Ki tudja, mire kell az a pénz, amit
majd ezért a barna kabátért kap? Talán az asztaloshoz vándorol ez a
néhány forint, ahhoz az asztaloshoz, aki a kis koporsókat csinálja. És
Csetneky úr büszkén fog feszíteni a Duna-parti korzón az új ruhájában.
Visszament a szobába, és rögtön nekilátott a varrásnak. Most már
oda se nézett az ágyra, csak gyorsan kapkodta a tűt, a cérnát, hogy
hamarosan végezzen a munkával, mert a munka mindenképpen sietős volt.
Csetneky úrnak is kellett, meg talán az asztalosnak is kellett.
A kis kapitánnyal pedig most már nem lehetett bírni. Erőre kapott,
és felállott az ágyban. Hosszú hálóingecskéje a bokájáig ért. Fején
kackiásan félre volt csapva a piros-zöld sapka. Szalutált. Most
már hörögve beszélt, és a tekintete valahol a semmiben révedezett.
- Jelentem alássan, tábornok úr, földhöz vágtam a vörösinges vezért,
kérem az előléptetést! Úgy nézzetek rám, hogy én most már kapitány
vagyok! Én harcoltam a hazáért, és én meghaltam a hazáért! Trará!
Trará! Fújjad, Kolnay!
Fél kezével belekapaszkodott az ágya fejébe.
- Bombázzatok, erődök! Hahá! Ott a Janó! Vigyázz, Janó! Te is kapitány
leszel, Janó! És neked nem fogják kisbetűvel írni a nevedet! Pfuj!
Rossz-szívű fiúk vagytok! Irigykedtetek rám, mert a Boka engemet
szeretett, és mert én voltam a barátja, nem pedig ti! Az egész
gittegylet egy butaság! Kilépek! Kilépek az egyletből! - Csöndesen
tette hozzá: - Kérem jegyzőkönyvbe venni.
És a szabó a kis alacsony asztal mellett most se nem látott, se nem
hallott. Fürgén járt csontos ujja a kabát szövetjén, villogott a tű, a
gyűszű. Az ágyra nem nézett volna a világért sem. Attól félt, hogy ha
oda talál nézni, egyszeriben elmegy a kedve mindentől, földhöz csapja
a Csetneky úr finom barna kabátját, és odaborul a kisfia mellé.
Most leült az ágyban a kapitány, és hallgatagon nézte a paplant.
Boka halkan kérdezte:
- Fáradt vagy?
Nem felelt. Boka betakargatta. Az anyja megigazította feje alatt
a párnát.
- Most maradj csöndben. Pihenj.
Ránézett Bokára, de látszott a tekintetén, hogy nem látja. Csodálkozó
arcot vágott. Azt mondta neki:
- Apa...
- Nem, nem - szólt fojtott hangon a tábornok -, én nem vagyok
az apa... nem ismersz? Én Boka János vagyok.
Fáradt hangon, értelmetlenül mondta utána a beteg:
- Én... Boka... János... vagyok... - Most hosszas csönd lett. A
kisfiú lehunyta a szemét, s hosszasat, nagyot sóhajtott, mintha
minden szomorú ember minden fájdalma az ő kis lelkébe szorult volna.
Csönd volt.
- Talán el fog aludni - súgta a kis szőke asszony, aki már alig állt
a lábán a sok virrasztástól.
- Hagyjuk - felelt suttogva Boka.
Félreültek, egy kopott, zöld díványra. Most a szabó is abbahagyta a
munkát, letette a térdére a barna kabátot, s lehajtotta fejét az
alacsony asztalra. Mindenki hallgatott. És álmos csönd volt, a légy
röpülését is meg lehetett volna hallani.
Az ablakon át gyerekhangok szűrődtek be az udvarról. Mintha sok gyerek
lett volna künn, amint csöndesen beszéltek egymással. És egyszerre
ismerős szó ütötte meg Boka fülét. Egy nevet hallott, amint suttogva
mondta valaki:
- Barabás.
Fölkelt, és lábujjhegyen kiment a szobából. Mikor a konyha üvegajtaját
kinyitotta, és kilépett az udvarra, ismerős arcokat látott. Egy csomó
Pál utcai fiú állott félénken az ajtó közelében.
- Ti vagytok?
- Igen - suttogta Weisz.
- Itt van az egész gittegylet.
- Mit akartok?
- Hoztunk neki egy díszokiratot, amelyikben piros tintával le van
írva, hogy az egylet bocsánatot kér tőle, és hogy a nagykönyvbe csupa
nagybetűvel írtuk be a nevét. Itt van a nagykönyv is. És itt van az
egész küldöttség.
Boka a fejét csóválta.
- Hát nem tudtatok előbb jönni?
- Miért?
- Mert most alszik.
A küldöttség tagjai egymásra néztek.
- Azért nem tudtunk hamarább jönni, mert nagy vita volt, hogy ki
legyen a küldöttség elnöke. És eltartott egy félóráig, amíg a
Weiszt megválasztottuk.
Az asszony jelent meg a küszöbön.
- Nem alszik - mondta -, most félrebeszél.
A fiúk mereven álltak. Mind meg voltak döbbenve.
- Gyertek be, fiúcskák - mondta az asszony -, talán föleszmél
szegényke, ha benneteket meglát.
És kitárta előttük az ajtót. Sorra beléptek, elfogódottan, tisztelettel,
mintha templomajtón mentek volna be. Már künn, a küszöb előtt levették
a kalapjukat. És mikor a legutolsó után csöndesen becsukódott az ajtó,
már mind a szobaajtó küszöbén állottak, némán, tisztességtudóan,
nagyra nyílt szemmel. A szabót nézték, meg az ágyat nézték. A szabó
még erre sem emelte föl a fejét, a karjára hajtotta és hallgatott.
Nem sírt. Csak már nagyon fáradt volt. Az ágyban pedig nyitott szemmel
feküdt a kapitány, nehezen, mélyen lélegzett, vékony szélű kis szája
nyitva volt. De nem ismert meg senkit. Ő most már talán olyan dolgokat
látott, amiket földi szemmel nem is lehet látni.
Az asszony tolta előre a fiúkat.
- Menjetek oda hozzá.
Lassan meg is indultak az ágy felé. De nehezen mentek. Egyik
bátorította a másikat:
- Eredj te.
- Te menj előre.
Barabás szólt:
- Te vagy a küldöttségi elnök.
És Weisz erre szépen lassan az ágyhoz ment. A többiek is odasomfordáltak
mögéje. A kisfiú rájuk se nézett.
- Beszélj - súgta Barabás.
És Weisz remegő hangon kezdte:
- Te... Nemecsek...
De nem hallotta Nemecsek. Lihegett, és merően nézett a fal felé.
- Nemecsek! - ismételte Weisz, és már a torkán volt a sírás. Barabás
a fülébe súgott:
- Ne bőgj!
- Nem bőgök - felelt Weisz, és örült, hogy ennyit is mondhatott sírás
nélkül.
Aztán összeszedte magát.
- Mélyen tisztelt kapitány úr! - kezdte a beszédet, és egy írást
húzott elő a zsebéből. - Midőn itt megjelentünk... és én mint elnök...
ezennel az egylet nevében... mert mi tévedtünk... és mi mind tetőled
most bocsánatot kérünk... és ebben a díszokiratban... itt le van írva
az egész...
Hátrafordult. Már két könnycsepp ragyogott a szemében. De a hivatalos
hangot, az ő legnagyobb örömüket, nem hagyta volna el a világ minden
kincséért sem.
- Jegyző úr - súgta hátra -, adja ide az egyleti könyvet.
Leszik szolgálatkészen adta oda. Weisz félénken tette le az ágy
szélére, és fellapozta benne azt az oldalt, ahol a "Bejegyzés"
volt.
- Ide nézz - mondta a betegnek -, ez az.
A beteg szeme azonban lassan becsukódott. Vártak. Aztán Weisz megint
szólt:
- Nézd meg.
Nem felelt. Most mind közelebb mentek az ágyhoz. Az asszony reszketve
tört magának utat a fiúk közt. Ráhajolt a gyerekére.
- Te - mondta valami idegen, csodálkozó, reszkető hangon a férjének -,
ez nem lélegzik...
A mellére hajtotta a fejét.
- Te! - kiáltott most hangosan, nem törődve semmivel. - Nem lélegzik!
A fiúk hátrahúzódtak. A kis szoba egyik sarkába állottak, szorosan
egymás mellé. Az egyleti könyv leesett az ágyról, nyitva, úgy, ahogy
Weisz fellapozta.
Az asszony most már sivított:
- Te! Hideg a keze!
És a nagy, fojtott csöndben, mely ezeket a szavakat követte, hallani
lehetett, amint a szabó, aki eddig némán, mozdulatlanul ült a
zsámolyon, fejét a karjára hajtva, egyszerre zokogni kezdett.
Csöndesen, alig hallhatóan, ahogy komoly, felnőtt emberek szoktak.
És a válla rángatódzott a sírástól. És még most is vigyázott szegény
a Csetneky úr szép barna kabátjára, mert lecsúsztatta a térdéről,
hogy a könnyei rá ne folyjanak.
Az asszony pedig ölelte, csókolta a kis halott gyereket, aztán
letérdelt az ágya elé, a kispárnába temette az arcát, és ő is zokogni
kezdett. Nemecsek Ernő gittegyleti titkár, a Pál utcai grund kapitánya
pedig örök csöndességben, falfehéren, lehunyt szemmel feküdt hanyatt
az ágyban, s most már bizonyos volt róla, hogy semmit nem lát, és
semmit nem hall, ami körülötte történik, mert Nemecsek kapitány
látásáért és hallásáért eljöttek az angyalok, és elvitték oda, ahol
csak az olyanok hallanak édes muzsikát, és látnak fényes tündöklést,
mint amilyen Nemecsek kapitány volt.
- Későn jöttünk - súgta Barabás.
Boka a szoba közepén állott, és lehorgasztotta a fejét. Még az imént,
néhány perccel ezelőtt, mikor az ágy szélén ült, alig tudta visszafojtani
a sírást. És most csodálkozva érezte, hogy nem jön könny a szemébe, hogy
nem tud sírni. Aztán körülnézett, valami mérhetetlen ürességgel a
lelkében. Meglátta a sarokban meghúzódó fiúkat. Elöl Weisz, kezében
a díszokirattal, amit Nemecsek már nem láthatott.
Odament hozzájuk.
- Menjetek szépen haza.
És ezek, szegények, szinte megörültek annak, hogy elmehetnek innen,
ebből az idegen kis szobából, ahol halva feküdt a pajtásuk az ágyon.
Egymás után somfordáltak ki a szobából a konyhába, a konyhából a
napfényes udvarra. Utolsónak maradt Leszik. Szándékosan maradt
utolsónak. Mikor már mind künn voltak, lábujjhegyen odament az ágy
mellé, és csöndesen fölvette a földről az egyleti könyvet. Ránézett
az ágyra és a csöndes kis kapitányra.
Aztán kiment ő is a többiek után a napfényes udvarra, amelynek gyatra
fácskáin madarak csipogtak, fiatal, vidám kis verebek. Nézték a
madarakat, álltak az udvarban. Nem értették az egészet. Tudták, hogy
a pajtásuk meghalt, de az értelmét nem tudták. Csodálkozva néztek
egymásra, mint akik elbámulnak valami nagyon érthetetlen, nagyon
idegen dolgon, amit most láttak először életükben.
Alkonyatkor nekivágott Boka az utcának. Tanulnia kellett volna, mert
holnap nehéz nap következik. Nagy latinlecke. És már régóta nem
felelt, biztosra vette, hogy Rácz tanár úr ki fogja hívni. De nem
volt kedve a tanuláshoz. Félrelökte a könyvet meg a szótárt, és
elment hazulról.
Cél nélkül kóborolt az utcákon. Valahogyan kerülgette a Pál utcát
meg az ismerős környéket. Fájt a szíve arra a gondolatra, hogy
viszont kell látnia a grundot a mai szomorú napon.
De akármerre is ment, mindenütt emlékeztette valami Nemecsekre.
Az Üllői út...
Itt baktattak hárman, Csónakossal, mikor először mentek kémszemlére
a Füvészkertbe.
A Köztelek utca...
Emlékezett rá, mikor egyszer délben, iskola után megállottak ennek a
kis utcának a közepén, és Nemecsek nagy komolyan előadta, mint vették
el az előtte való napon a Pásztorok a Múzeum-kertben a golyóikat.
Csónakos meg a dohánygyárhoz ment, és a pinceablak vasrostélyáról
dohányport szippantott fel. Hogy tüszköltek!
A Múzeum környéke...
Onnan is visszafordult. És érezte, hogy minél inkább kerüli a grundot,
annál erősebben vonzza arrafelé valami fájó érzés. És mikor aztán
egyszerre elhatározta magában, hogy elmegy a grundra, kerülő nélkül,
egyenesen, bátran, akkor valami könnyebbség szállott a lelkére.
Sietett, hogy minél előbb érjen oda. És minél közelebb érezte magát
az ő birodalmukhoz, annál nagyobb volt a nyugalom, mely a szívét
elárasztotta. A Mária utcában már olyan tisztán érezte ezt, hogy
szaladni kezdett, csak hogy minél előbb érjen oda. És amikor az egyre
sötétedő alkonyatban a sarokra ért, és meglátta a jól ismert, szürke
palánkot, megdobbant a szíve. Meg kellett állnia. Most már nem volt
miért sietnie, most már itt volt. Lassú léptekkel közeledett a grund
felé, melynek kisajtaja nyitva volt. Az ajtó előtt a deszkapalánkhoz
támaszkodva pipálgatott Janó. Mikor Bokát meglátta, vigyorogva intett
feléje.
- Megvertung őket!
Boka szomorú mosollyal felelt. De Janó tűzbe jött:
- Megvertung!... Kidobtung... Kikergetung...
- Igen - mondta csöndesen a tábornok.
Aztán megállott a tót előtt, kis ideig hallgatott, majd ezt mondta:
- Tudja-e, Janó, mi történt?
- Mi?
- Meghalt a Nemecsek.
A tót nagyot nézett. Kivette a pipát a szájából.
- Melyik az a Nemecsek? - kérdezte.
- Az a kis szőke.
- Aha! - mondta a tót, és visszatette a pipát a szájába. - Szeginy.
Boka bement az ajtón. Most csöndesen nyugodott előtte a nagy, üres
darab városi föld, mely annyi vidám órának volt már tanúja. Lassan
végigment rajta, és elérkezett a sáncárokhoz. Még látszottak a sáncon
a harc nyomai. A homok tele volt lábnyomokkal. A földhányás egyes
darabjai leomlottak, mikor rohamra másztak elő az árokból a fiúk.
És sötéten, feketén állottak egymás mellett a farakások, tetejükön
az erődökkel, melyeknek oldalfalai végig voltak öntve az ő saját
puskaporukkal: homokkal.
Leült a földhányásra a tábornok, és a tenyerére támasztotta az állát.
Most csönd volt a grundon. A kis vaskémény így estére kihűlt, s várta
a reggelt, amikor szorgalmas kezek megint alája fűtenek. A fűrész is
pihent, és a kis ház aludt a rügyező vadszőlőindák között. Messziről,
mintha álomban hangzott volna, idehallatszott a város robaja. Kocsik
robogtak, emberek kiáltottak innen-onnan, és egy szomszéd ház
valamelyik hátsó ablakából, ahol talán a konyha volt, s ahol már
égett a lámpa, vidám énekhang szállott feléje. Valami cseléd énekelt.
Felállott Boka, és oldalt került, a kunyhó felé. Megállt azon a
helyen, ahol Nemecsek leterítette Áts Ferit, mint hajdan Dávid
Góliátot. Lehajolt a földre, és úgy kereste a drága lábnyomokat,
amelyek éppúgy el fognak tűnni a homokból, mint ahogy az ő kis barátja
eltűnt ebből a földi világból. Fel volt túrva azon a helyen a föld, de
lábnyomokat nem látott benne. Pedig megismerte volna a Nemecsek kis
lábának a nyomát, hiszen olyan kicsi volt, hogy még a vörösingesek
is elbámultak, mikor a füvészkerti romban meglátták a cipője nyomát,
amely még a Wendauerénél is kisebb volt. Azon az emlékezetes napon...
Sóhajtva ment tovább. Elment a harmadik számú erődhöz, amelyen először
látta meg a kis szőke Áts Ferit. Mikor az ránézett, és lekiáltott rá:
"Félsz, Nemecsek?!"
Fáradt volt a tábornok. Testét-lelkét elgyötörte ez a mai nap.
Támolygott, mintha erős bort ivott volna. Nagy nehezen felkapaszkodott
a második számú erődre, és meghúzódott benne. Itt legalább senki sem
látta, senki sem zavarta, elgondolkozhatott a kedves emlékeken, és
talán ki is sírhatta volna magát, ha ugyan tudott volna sírni.
Hangokat hozott feléje a szellő. Lenézett az erődről, és két kis sötét
alakot látott meg a kunyhó előtt. A sötétben nem ismerte meg őket, s
figyelt, hogy vajon közéjük tartoznak-e, rájuk ismer-e hangjukról.
A két fiú csöndesen beszélt egymással.
- Te Barabás - mondta az egyik -, hát most itt vagyunk, ezen a
helyen, ahol a szegény Nemecsek megmentette a birodalmat.
Hallgattak. Aztán ez hallatszott:
- Te Barabás, béküljünk itt most ki, de örökre és igazán; nincs
értelme annak, hogy mi haragudjunk egymásra.
- Jó - mondta meghatottan Barabás -, én kibékülök veled. Úgyis azért
jöttünk ide.
Megint csönd volt. Némán álltak egymással szemben, és mindenik azt
várta, hogy a másik kezdje a kibékülést. Végre aztán megszólalt
Kolnay:
- Hát szerbusz!
Barabás elérzékenyülten felelt:
- Hát szerbusz!
Kezet fogtak. Sokáig álltak így, kéz a kézben. Aztán nem szóltak egy
szót se, csak összeölelkeztek.
Ez is megtörtént. Ez a csoda megesett. Boka felülről, az erődből nézte
őket, de nem árulta el magát. Ő is egyedül akart maradni, meg aztán
arra is gondolt, hogy mi az ördögnek zavarja meg őket.
Aztán elindult a Pál utca felé a két kis ember, halkan beszélgetve.
Azt mondta Barabás:
- Holnapra sok van latinból.
- Igen - mondta Kolnay.
- Neked könnyű - sóhajtotta Barabás -, mert te tegnap feleltél.
De én már régen nem feleltem, énrám a napokban kerül a sor.
Kolnay ezt mondta:
- Vigyázz, mert a második caputból a tizedik sortól a huszonharmadikig
kimarad. Ki van jegyezve a könyved?
- Nincs.
- Hát csak nem fogod azt is megtanulni, ami kimarad? Majd én elmegyek
most hozzád, és kijegyzem a könyvedet.
- Jó.
Íme, ezeknek már a lecke jár a fejükben. Ezek hamar felejtettek.
Amiért Nemecsek meghalt, azért Rácz tanár úr életben maradt, és a
latinlecke is életben maradt, főképpen pedig életben maradtak ők
is.
Elballagtak, eltűntek az est sötétjében. És most végre egyes-egyedül
maradt Boka. De nem volt nyugta az erődben. Meg aztán későre is járt
az idő. A józsefvárosi templom felől lágy harangszó szállott.
Lejött az erődből, és megállt a kunyhó előtt. Látta visszajönni Janót
a Pál utcai kiskapuból a kunyhója felé. Farkcsóválva, szaglászva
szaladt mellette a Hektor. Megvárta őket.
- Na? - mondta a tót. - Ifiúr nem hazamegy?
- De már megyek - felelt Boka.
Megint vigyorgott a tót.
- Otthon jó meleg vacsora.
- Jó meleg vacsora - ismételte gépiesen Boka, és arra gondolt, hogy a
Rákos utcában, a szegény szabóéknál is vacsorához ül most a konyhában
a két kis ember: a szabó meg a felesége. És benn a szobában gyertyák
égnek. És ott van a Csetneky úr duplasor-gombos szép barna kabátja.
Úgy véletlenségből bepillantott a kunyhóba.
A deszkafalhoz támasztva furcsa eszközöket látott meg. Kerek, pirosfehér
bádogtáblát, olyanféle korongot, aminőt a vasúti őrök tartanak
a rúdjánál fogva, mikor a gyorsvonat elrobog az őrház előtt. Meg
egy háromlábú alkotmányt, amelynek a tetején sárgaréz cső volt. Meg
fehérre festett karókat...
- Mi ez? - kérdezte.
Janó benézett.
- Ez? Ez a mérnök úré.
- Milyen mérnök úré?
- Építészmérnök úré.
Bokának rettenetesen megdobbant a szíve.
- Építészmérnök? Mit akar az itt?
Janó szippantott egyet a pipából.
- Építeni fognak.
- Itt?
- Igen. Hétfőn gyünnek munkások, felássák grundot... csinálnak
pince... fundamentum...
- Mi?! - kiáltott Boka. - Ide házat építenek?
- Házat - mondta egykedvűen a tót -, nagy, háromemeletes házat...
akié a grund, az csináltatja házat.
És bement a kunyhóba.
Bokával fordult egyet a világ. Most már előtörtek a szeméből a
könnyek. Sietett, aztán rohanvást futott a kapu felé. Menekült innen,
erről a hűtlen darab földről, amelyet ők annyi szenvedéssel, annyi
hősiességgel védtek meg, s amely most hűtlenül elhagyja őket, hogy
egy nagy bérkaszárnyát vegyen a hátára örök időkre.
A kapuból még visszanézett egyszer. Mint aki a hazáját hagyja el
örökre. És abban a nagy fájdalomban, mely erre a gondolatra a
szívét összeszorította, csak egy csöppecske, csak egy nagyon kicsi
vigasztalás vegyült. Ha már szegény Nemecsek nem érte meg azt, hogy
a gittegylet bocsánatkérő küldöttségét fogadhassa, legalább nem érte
meg azt sem, hogy elveszik tőle a hazáját, amiért meghalt.
És másnap, mikor az egész osztály néma, ünnepies csöndben ült a helyén,
és Rácz tanár úr komoly léptekkel, lassan, ünnepélyesen ment föl a
katedrára, hogy onnan a nagy csöndben halk szóval emlékezzék meg
Nemecsek Ernőről, és felszólítsa az egész osztályt, hogy holnap
délután három órakor valamennyien fekete vagy legalábbis sötét ruhában
gyülekezzenek a Rákos utcában, Boka János komolyan nézett maga elé a
padra, és most először kezdett derengeni egyszerű gyereklelkében a
sejtés arról, hogy tulajdonképpen mi is az élet, amelynek mindnyájan
küzdő, hol bánatos, hol vidám szolgái vagyunk.